tire gham ko jaan ki talash thi tire jan-nisar chale ga.e  
tiri rah men karte the sar talab sar-e-rahguzar chale ga.e  
tiri kaj-ada.i se haar ke shab-e-intizar chali ga.i  
mire zabt-e-hal se ruuth kar mire gham-gusar chale ga.e  
na saval-e-vasl na arz-e-gham na hikayaten na shikayaten  
tire ahd men dil-e-zar ke sabhi ikhtiyar chale ga.e  
ye hamin the jin ke libas par sar-e-rah siyahi likhi ga.i  
yahi daagh the jo saja ke ham sar-e-bazm-e-yar chale ga.e  
na raha junun-e-rukh-e-vafa ye rasan ye daar karoge kya  
jinhen jurm-e-ishq pe naaz tha vo gunahgar chale ga.e  
tere gham ko jaan ki talash thi tere jaan-nisar chale gae  
teri rah mein karte the sar talab sar-e-rahguzar chale gae  
teri kaj-adai se haar ke shab-e-intizar chali gai  
mere zabt-e-haal se ruth kar mere gham-gusar chale gae  
na sawal-e-wasl na arz-e-gham na hikayaten na shikayaten  
tere ahd mein dil-e-zar ke sabhi ikhtiyar chale gae  
ye hamin the jin ke libas par sar-e-rah siyahi likhi gai  
yahi dagh the jo saja ke hum sar-e-bazm-e-yar chale gae  
na raha junun-e-rukh-e-wafa ye rasan ye dar karoge kya  
jinhen jurm-e-ishq pe naz tha wo gunahgar chale gae  
