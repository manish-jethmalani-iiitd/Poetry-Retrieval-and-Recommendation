fikr-e-manzil hai na hosh-e-jada-e-manzil mujhe  
ja raha huun jis taraf le ja raha hai dil mujhe  
ab zaban bhi de ada-e-shukr ke qabil mujhe  
dard bakhsha hai agar tu ne baja.e-dil mujhe  
yuun tadap kar dil ne tadpaya sar-e-mahfil mujhe  
us ko qatil kahne vaale kah uthe qatil mujhe  
ab kidhar ja.un bata ai jazba-e-kamil mujhe  
har taraf se aaj aati hai sada-e-dil mujhe  
rok sakti ho to badh kar rok le manzil mujhe  
har taraf se aaj aati hai sada-e-dil mujhe  
jaan di ki hashr tak main huun miri tanha.iyan  
haan mubarak fursat-e-nazzara-e-qatil mujhe  
har ishare par hai phir bhi gardan-e-taslim kham  
janta huun saaf dhoke de raha hai dil mujhe  
ja bhi ai naseh kahan ka suud aur kaisa ziyan  
ishq ne samjha diya hai ishq ka hasil mujhe  
main azal se sub.h-e-mahshar tak farozan hi raha  
husn samjha tha charagh-e-kushta-e-mahfil mujhe  
khun-e-dil rag rag men jam kar rah gaya is vahm se  
badh ke siine se na lipta le mira qatil mujhe  
kaisa qatra kaisa dariya kis ka tufan kis ki mauj  
tu jo chahe to dubo de khushki-e-sahil mujhe  
phunk de ai ghairat-e-soz-e-mohabbat phunk de  
ab samajhti hain vo nazren rahm ke qabil mujhe  
tod kar baitha huun rah-e-shauq men pa-e-talab  
dekhna hai jazba-e-be-tabi-e-manzil mujhe  
ai hujum-e-na-umidi shad-bash-o-zinda-bash  
tu ne sab se kar diya begana-o-ghafil mujhe  
dard-e-mahrumi sahi ehsas-e-nakami sahi  
us ne samjha to bahar-surat kisi qabil mujhe  
ye bhi kya manzar hai badhte hain na rukte hain qadam  
tak raha huun duur se manzil ko main manzil mujhe  
fikr-e-manzil hai na hosh-e-jada-e-manzil mujhe  
ja raha hun jis taraf le ja raha hai dil mujhe  
ab zaban bhi de ada-e-shukr ke qabil mujhe  
dard bakhsha hai agar tu ne bajae-dil mujhe  
yun tadap kar dil ne tadpaya sar-e-mahfil mujhe  
us ko qatil kahne wale kah uthe qatil mujhe  
ab kidhar jaun bata ai jazba-e-kaamil mujhe  
har taraf se aaj aati hai sada-e-dil mujhe  
rok sakti ho to badh kar rok le manzil mujhe  
har taraf se aaj aati hai sada-e-dil mujhe  
jaan di ki hashr tak main hun meri tanhaiyan  
han mubarak fursat-e-nazzara-e-qatil mujhe  
har ishaare par hai phir bhi gardan-e-taslim kham  
jaanta hun saf dhoke de raha hai dil mujhe  
ja bhi ai naseh kahan ka sud aur kaisa ziyan  
ishq ne samjha diya hai ishq ka hasil mujhe  
main azal se subh-e-mahshar tak farozan hi raha  
husn samjha tha charagh-e-kushta-e-mahfil mujhe  
khun-e-dil rag rag mein jam kar rah gaya is wahm se  
badh ke sine se na lipta le mera qatil mujhe  
kaisa qatra kaisa dariya kis ka tufan kis ki mauj  
tu jo chahe to dubo de khushki-e-sahil mujhe  
phunk de ai ghairat-e-soz-e-mohabbat phunk de  
ab samajhti hain wo nazren rahm ke qabil mujhe  
tod kar baitha hun rah-e-shauq mein pa-e-talab  
dekhna hai jazba-e-be-tabi-e-manzil mujhe  
ai hujum-e-na-umidi shad-bash-o-zinda-bash  
tu ne sab se kar diya begana-o-ghafil mujhe  
dard-e-mahrumi sahi ehsas-e-nakaami sahi  
us ne samjha to bahar-surat kisi qabil mujhe  
ye bhi kya manzar hai badhte hain na rukte hain qadam  
tak raha hun dur se manzil ko main manzil mujhe  
