jalva-e-gul ka sabab dida-e-tar hai ki nahin  
meri aahon se baharan ki sahar hai ki nahin  
rah-e-gum-karda huun kuchh us ko khabar hai ki nahin  
us ki palkon pe sitaron ka guzar hai ki nahin  
dil se milti to hai ik raah kahin se aa kar  
sochta huun ye tiri rahguzar hai ki nahin  
tez ho dast-e-sitam de bhi sharab ai saaqi  
tegh gardan pe sahi jaam sipar hai ki nahin  
main jo kahta tha so ai rahbar-e-kotah-khiram  
teri manzil bhi miri gard-e-safar hai ki nahin  
ahl-e-taqdir ye hai mojaza-e-dast-e-amal  
jo khazaf main ne uthaya vo guhar hai ki nahin  
dekh kaliyon ka chatakna sar-e-gulshan sayyad  
sab ki aur sab se juda apni dagar hai ki nahin  
ham rivayat ke munkir nahin lekin 'majruh'  
zamzama-sanj mira khun-e-jigar hai ki nahin  
jalwa-e-gul ka sabab dida-e-tar hai ki nahin  
meri aahon se bahaaran ki sahar hai ki nahin  
rah-e-gum-karda hun kuchh us ko khabar hai ki nahin  
us ki palkon pe sitaron ka guzar hai ki nahin  
dil se milti to hai ek rah kahin se aa kar  
sochta hun ye teri rahguzar hai ki nahin  
tez ho dast-e-sitam de bhi sharab ai saqi  
tegh gardan pe sahi jam sipar hai ki nahin  
main jo kahta tha so ai rahbar-e-kotah-khiram  
teri manzil bhi meri gard-e-safar hai ki nahin  
ahl-e-taqdir ye hai mojaza-e-dast-e-amal  
jo khazaf main ne uthaya wo guhar hai ki nahin  
dekh kaliyon ka chatakna sar-e-gulshan sayyaad  
sab ki aur sab se juda apni dagar hai ki nahin  
hum riwayat ke munkir nahin lekin 'majruh'  
zamzama-sanj mera khun-e-jigar hai ki nahin  
