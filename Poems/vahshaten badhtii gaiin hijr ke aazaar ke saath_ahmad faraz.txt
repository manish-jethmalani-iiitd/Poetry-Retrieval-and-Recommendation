vahshaten badhti ga.iin hijr ke azar ke saath  
ab to ham baat bhi karte nahin gham-khvar ke saath  
ham ne ik umr basar ki hai gham-e-yar ke saath  
'mir' do din na jiye hijr ke azar ke saath  
ab to ham ghar se nikalte hain to rakh dete hain  
taaq par izzat-e-sadat bhi dastar ke saath  
is qadar khauf hai ab shahr ki galiyon men ki log  
chaap sunte hain to lag jaate hain divar ke saath  
ek to khvab liye phirte ho galiyon galiyon  
us pe takrar bhi karte ho kharidar ke saath  
shahr ka shahr hi naseh ho to kya kijiyega  
varna ham rind to bhid jaate hain do-char ke saath  
ham ko us shahr men ta.amir ka sauda hai jahan  
log me.amar ko chun dete hain divar ke saath  
jo sharaf ham ko mila kucha-e-janan se 'faraz'  
su-e-maqtal bhi ga.e hain usi pindar ke saath  
wahshaten badhti gain hijr ke aazar ke sath  
ab to hum baat bhi karte nahin gham-khwar ke sath  
hum ne ek umr basar ki hai gham-e-yar ke sath  
'mir' do din na jiye hijr ke aazar ke sath  
ab to hum ghar se nikalte hain to rakh dete hain  
taq par izzat-e-sadat bhi dastar ke sath  
is qadar khauf hai ab shahr ki galiyon mein ki log  
chap sunte hain to lag jate hain diwar ke sath  
ek to khwab liye phirte ho galiyon galiyon  
us pe takrar bhi karte ho kharidar ke sath  
shahr ka shahr hi naseh ho to kya kijiyega  
warna hum rind to bhid jate hain do-chaar ke sath  
hum ko us shahr mein tamir ka sauda hai jahan  
log meamar ko chun dete hain diwar ke sath  
jo sharaf hum ko mila kucha-e-jaanan se 'faraaz'  
su-e-maqtal bhi gae hain usi pindar ke sath  
