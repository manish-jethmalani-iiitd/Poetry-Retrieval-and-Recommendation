chal pare hat mujhe na dikhla munh  
ai shab-e-hijr tera kaala munh  
arzu-e-nazzara thi tu ne  
itni hi baat par chhupaya munh  
dushmanon se bigad ga.i to bhi  
dekhte hi mujhe banaya munh  
baat puuri bhi munh se nikli nahin  
aap ne galiyon pe khola munh  
ho gaya raz-e-ishq be-parda  
us ne parde se jo nikala munh  
shab-e-gham ka bayan kya kijiye  
hai badi baat aur chhota munh  
jab kaha yaar se dikha surat  
hans ke bola ki dekho apna munh  
kis ko khun-e-jigar pila.ega  
saghar-e-mai ko kyuun lagaya munh  
phir ga.i aankh misl-e-qibla-numa  
jis taraf us sanam ne phera munh  
ghar men baithe the kuchh udaas se vo  
bole bas dekhte hi mera munh  
ham bhi ghamgin se hain aaj kahin  
sub.h utthe the dekh tera munh  
sang-e-asvad nahin hai chashm-e-butan  
bosa 'momin' talab kare kya munh  
chal pare hat mujhe na dikhla munh  
ai shab-e-hijr tera kala munh  
aarzu-e-nazzara thi tu ne  
itni hi baat par chhupaya munh  
dushmanon se bigad gai to bhi  
dekhte hi mujhe banaya munh  
baat puri bhi munh se nikli nahin  
aap ne galiyon pe khola munh  
ho gaya raaz-e-ishq be-parda  
us ne parde se jo nikala munh  
shab-e-gham ka bayan kya kijiye  
hai badi baat aur chhota munh  
jab kaha yar se dikha surat  
hans ke bola ki dekho apna munh  
kis ko khun-e-jigar pilaega  
saghar-e-mai ko kyun lagaya munh  
phir gai aankh misl-e-qibla-numa  
jis taraf us sanam ne phera munh  
ghar mein baithe the kuchh udas se wo  
bole bas dekhte hi mera munh  
hum bhi ghamgin se hain aaj kahin  
subh utthe the dekh tera munh  
sang-e-aswad nahin hai chashm-e-butan  
bosa 'momin' talab kare kya munh  
