na is tarah koi aaya hai aur na aata hai  
magar vo hai ki musalsal diye jalata hai  
kabhi safar kabhi rakht-e-safar ganvata hai  
phir is ke baad koi rasta banata hai  
ye log ishq men sachche nahin hain varna hijr  
na ibtida na kahin intiha men aata hai  
ye kaun hai jo dikha.i nahin diya ab tak  
aur ek umr se apni taraf bulata hai  
vo kaun tha main jise raste men chhod aaya  
ye kaun hai jo mire saath saath aata hai  
vahi tasalsul-e-auqat tod dega ki jo  
dar-e-ufuq pe shab-o-roz ko milata hai  
jo asman se raten utarta hai 'salim'  
vahi zamin se kabhi aftab uthata hai  
na is tarah koi aaya hai aur na aata hai  
magar wo hai ki musalsal diye jalata hai  
kabhi safar kabhi rakht-e-safar ganwata hai  
phir is ke baad koi rasta banata hai  
ye log ishq mein sachche nahin hain warna hijr  
na ibtida na kahin intiha mein aata hai  
ye kaun hai jo dikhai nahin diya ab tak  
aur ek umr se apni taraf bulata hai  
wo kaun tha main jise raste mein chhod aaya  
ye kaun hai jo mere sath sath aata hai  
wahi tasalsul-e-auqat tod dega ki jo  
dar-e-ufuq pe shab-o-roz ko milata hai  
jo aasman se raaten utarta hai 'salim'  
wahi zamin se kabhi aaftab uthata hai  
