mil hi ja.ega kabhi dil ko yaqin rahta hai  
vo isi shahr ki galiyon men kahin rahta hai  
jis ki sanson se mahakte the dar-o-bam tire  
ai makan bol kahan ab vo makin rahta hai  
ik zamana tha ki sab ek jagah rahte the  
aur ab koi kahin koi kahin rahta hai  
roz milne pe bhi lagta tha ki jug biit ga.e  
ishq men vaqt ka ehsas nahin rahta hai  
dil fasurda to hua dekh ke us ko lekin  
umr bhar kaun javan kaun hasin rahta hai  
mil hi jaega kabhi dil ko yaqin rahta hai  
wo isi shahr ki galiyon mein kahin rahta hai  
jis ki sanson se mahakte the dar-o-baam tere  
ai makan bol kahan ab wo makin rahta hai  
ek zamana tha ki sab ek jagah rahte the  
aur ab koi kahin koi kahin rahta hai  
roz milne pe bhi lagta tha ki jug bit gae  
ishq mein waqt ka ehsas nahin rahta hai  
dil fasurda to hua dekh ke us ko lekin  
umr bhar kaun jawan kaun hasin rahta hai  
