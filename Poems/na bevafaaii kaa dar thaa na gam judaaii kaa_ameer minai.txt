na bevafa.i ka dar tha na gham juda.i ka  
maza men kya kahun aghaz-e-ashna.i ka  
kahan nahin hai tamasha tiri khuda.i ka  
magar jo dekhne de ro.ab kibriya.i ka  
vo na-tavan huun agar nabz ko hui jumbish  
to saaf jod juda ho gaya kala.i ka  
shab-e-visal bahut kam hai asman se kaho  
ki jod de koi tukda shab-e-juda.i ka  
ye josh-e-husn se tang aa.i hai qaba in ki  
ki band band hai khvahan girah-kusha.i ka  
kaman haath se rakh said-gah-e-irfan men  
ki tiir said hai yaan dam-e-na-rasa.i ka  
vo bad-nasib huun yaar aa.e mere ghar to bane  
simat ke vasl ki shab til rukh-e-juda.i ka  
hazaron kafir o momin pade hain sajde men  
buton ke ghar men bhi saman hai khuda.i ka  
tamam ho ga.e ham pahle hi nigah men haif  
na raat vasl ki dekhi na din juda.i ka  
nahin hai mohr lifafa pe khat ke ai qasid  
ye daagh hai miri qismat ki na-rasa.i ka  
naqab daal ke ai aftab-e-hashr nikal  
khuda se dar ye kahin din hai khud-numa.i ka  
nahin qarar ghadi bhar kisi ke pahlu men  
ye zauq hai tire navak ko dilruba.i ka  
mari taraf se koi ja ke kohkan se kahe  
nahin nahin ye mahal zor-azma.i ka  
kaha jo main ne ki main khak-e-rah huun tera  
to bole hai abhi pindar khud-numa.i ka  
junun jo meri taraf ho vo jast-o-khez karun  
ki dil ho tuut ke tukde shikasta-pa.i ka  
'amir' ravayye apne nasib ko aisa  
ki ho saped siyah abr na-rasa.i ka  
na bewafai ka dar tha na gham judai ka  
maza mein kya kahun aaghaz-e-ashnai ka  
kahan nahin hai tamasha teri khudai ka  
magar jo dekhne de roab kibriyai ka  
wo na-tawan hun agar nabz ko hui jumbish  
to saf jod juda ho gaya kalai ka  
shab-e-visal bahut kam hai aasman se kaho  
ki jod de koi tukda shab-e-judai ka  
ye josh-e-husn se tang aai hai qaba in ki  
ki band band hai khwahan girah-kushai ka  
kaman hath se rakh said-gah-e-irfan mein  
ki tir said hai yan dam-e-na-rasai ka  
wo bad-nasib hun yar aae mere ghar to bane  
simat ke wasl ki shab til rukh-e-judai ka  
hazaron kafir o momin pade hain sajde mein  
buton ke ghar mein bhi saman hai khudai ka  
tamam ho gae hum pahle hi nigah mein haif  
na raat wasl ki dekhi na din judai ka  
nahin hai mohr lifafa pe khat ke ai qasid  
ye dagh hai meri qismat ki na-rasai ka  
naqab dal ke ai aaftab-e-hashr nikal  
khuda se dar ye kahin din hai khud-numai ka  
nahin qarar ghadi bhar kisi ke pahlu mein  
ye zauq hai tere nawak ko dilrubai ka  
mari taraf se koi ja ke kohkan se kahe  
nahin nahin ye mahal zor-azmai ka  
kaha jo main ne ki main khak-e-rah hun tera  
to bole hai abhi pindar khud-numai ka  
junun jo meri taraf ho wo jast-o-khez karun  
ki dil ho tut ke tukde shikasta-pai ka  
'amir' rawayye apne nasib ko aisa  
ki ho saped siyah abr na-rasai ka  
