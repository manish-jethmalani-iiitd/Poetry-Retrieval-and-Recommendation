vo koi aur na tha chand khushk patte the  
shajar se tuut ke jo fasl-e-gul pe ro.e the  
abhi abhi tumhen socha to kuchh na yaad aaya  
abhi abhi to ham ik dusre se bichhde the  
tumhare ba.ad chaman par jab ik nazar daali  
kali kali men khizan ke charagh jalte the  
tamam umr vafa ke gunahgar rahe  
ye aur baat ki ham aadmi to achchhe the  
shab-e-khamosh ko tanha.i ne zaban de di  
pahad gunjte the dasht sansanate the  
vo ek baar mire jin ko tha hayat se pyaar  
jo zindagi se gurezan the roz marte the  
na.e khayal ab aate hain dhal ke aahan men  
hamare dil men kabhi khet lahlahate the  
ye irtiqa ka chalan hai ki har zamane men  
purane log na.e aadmi se darte the  
'nadim' jo bhi mulaqat thi adhuri thi  
ki ek chehre ke pichhe hazar chehre the  
wo koi aur na tha chand khushk patte the  
shajar se tut ke jo fasl-e-gul pe roe the  
abhi abhi tumhein socha to kuchh na yaad aaya  
abhi abhi to hum ek dusre se bichhde the  
tumhaare baad chaman par jab ek nazar dali  
kali kali mein khizan ke charagh jalte the  
tamam umr wafa ke gunahgar rahe  
ye aur baat ki hum aadmi to achchhe the  
shab-e-khamosh ko tanhai ne zaban de di  
pahad gunjte the dasht sansanate the  
wo ek bar mere jin ko tha hayat se pyar  
jo zindagi se gurezan the roz marte the  
nae khayal ab aate hain dhal ke aahan mein  
hamare dil mein kabhi khet lahlahate the  
ye irtiqa ka chalan hai ki har zamane mein  
purane log nae aadmi se darte the  
'nadim' jo bhi mulaqat thi adhuri thi  
ki ek chehre ke pichhe hazar chehre the  
