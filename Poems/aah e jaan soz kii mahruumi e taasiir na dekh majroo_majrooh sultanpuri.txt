ah-e-jan-soz ki mahrumi-e-tasir na dekh  
ho hi ja.egi koi jiine ki tadbir na dekh  
hadse aur bhi guzre tiri ulfat ke siva  
haan mujhe dekh mujhe ab meri tasvir na dekh  
ye zara duur pe manzil ye ujala ye sukun  
khvab ko dekh abhi khvab ki tabir na dekh  
dekh zindan se pare rang-e-chaman josh-e-bahar  
raqs karna hai to phir paanv ki zanjir na dekh  
kuchh bhi huun phir bhi dukhe dil ki sada huun nadan  
meri baton ko samajh talkhi-e-taqrir na dekh  
vahi 'majruh' vahi sha.ir-e-avara-mizaj  
koi uttha hai tiri bazm se dil-gir na dekh  
aah-e-jaan-soz ki mahrumi-e-tasir na dekh  
ho hi jaegi koi jine ki tadbir na dekh  
hadse aur bhi guzre teri ulfat ke siwa  
han mujhe dekh mujhe ab meri taswir na dekh  
ye zara dur pe manzil ye ujala ye sukun  
khwab ko dekh abhi khwab ki tabir na dekh  
dekh zindan se pare rang-e-chaman josh-e-bahaar  
raqs karna hai to phir panw ki zanjir na dekh  
kuchh bhi hun phir bhi dukhe dil ki sada hun nadan  
meri baaton ko samajh talkhi-e-taqrir na dekh  
wahi 'majruh' wahi shair-e-awara-mizaj  
koi uttha hai teri bazm se dil-gir na dekh  
