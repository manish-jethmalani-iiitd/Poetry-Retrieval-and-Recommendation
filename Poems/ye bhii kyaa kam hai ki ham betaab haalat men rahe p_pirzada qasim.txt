ye bhi kya kam hai ki ham betab halat men rahe  
ban na paa.e kuchh bhi lekin dast-e-qudrat men rahe  
ham ko ankhon men basaya vaqt ne manind-e-khvab  
aur ham ta.abir ho jaane ki hasrat men rahe  
ham ne sahra ho ki gulshan ek jaisa kar diya  
jis thikane bhi rahe zanjir-e-vahshat men rahe  
ab sila husn-e-amal ka kya mila kya janiye  
raushni the ham so sho.ale ki rifaqat men rahe  
khalvat-e-jan men badi fursat se aa baitha hai gham  
arsa-e-fursat mila to ham bhi fursat men rahe  
ye bhi kya kam hai ki hum betab haalat mein rahe  
ban na pae kuchh bhi lekin dast-e-qudrat mein rahe  
hum ko aankhon mein basaya waqt ne manind-e-khwab  
aur hum tabir ho jaane ki hasrat mein rahe  
hum ne sahra ho ki gulshan ek jaisa kar diya  
jis thikane bhi rahe zanjir-e-wahshat mein rahe  
ab sila husn-e-amal ka kya mila kya jaaniye  
raushni the hum so shoale ki rifaqat mein rahe  
khalwat-e-jaan mein badi fursat se aa baitha hai gham  
arsa-e-fursat mila to hum bhi fursat mein rahe  
