tiri rahmaton ke dayar men tire badalon ko pata nahin  
abhi aag sard hui nahin abhi ik alaav jala nahin  
miri bazm-e-dil to ujad chuki mira farsh-e-jan to simat chuka  
sabhi ja chuke mire ham-nashin magar ek shakhs gaya nahin  
dar-o-bam sab ne saja liye sabhi raushni men naha liye  
miri ungliyan bhi jhulas ga.iin magar ik charagh jala nahin  
gham-e-zindagi tiri raah men shab-e-arzu tiri chaah men  
jo ujad gaya vo basa nahin jo bichhad gaya vo mila nahin  
jo dil-o-nazar ka surur tha mire paas rah ke bhi duur tha  
vahi ek gulab umiid ka miri shakh-e-jan pe khila nahin  
pas-e-karvan sar-e-rahguzar main shikasta-pa huun to is liye  
ki qadam to sab se mila liye mira dil kisi se mila nahin  
mira ham-safar jo ajiib hai to ajib-tar huun main aap bhi  
mujhe manzilon ki khabar nahin use raston ka pata nahin  
teri rahmaton ke dayar mein tere baadalon ko pata nahin  
abhi aag sard hui nahin abhi ek alaw jala nahin  
meri bazm-e-dil to ujad chuki mera farsh-e-jaan to simat chuka  
sabhi ja chuke mere ham-nashin magar ek shakhs gaya nahin  
dar-o-baam sab ne saja liye sabhi raushni mein naha liye  
meri ungliyan bhi jhulas gain magar ek charagh jala nahin  
gham-e-zindagi teri rah mein shab-e-arzu teri chah mein  
jo ujad gaya wo basa nahin jo bichhad gaya wo mila nahin  
jo dil-o-nazar ka surur tha mere pas rah ke bhi dur tha  
wahi ek gulab umid ka meri shakh-e-jaan pe khila nahin  
pas-e-karwan sar-e-rahguzar main shikasta-pa hun to is liye  
ki qadam to sab se mila liye mera dil kisi se mila nahin  
mera ham-safar jo ajib hai to ajib-tar hun main aap bhi  
mujhe manzilon ki khabar nahin use raston ka pata nahin  
