be-khayali men yunhi bas ik irada kar liya  
apne dil ke shauq ko had se ziyada kar liya  
jante the donon ham us ko nibha sakte nahin  
us ne va.ada kar liya main ne bhi va.ada kar liya  
ghair se nafrat jo pa li kharch khud par ho ga.i  
jitne ham the ham ne khud ko us se aadha kar liya  
shaam ke rangon men rakh kar saaf paani ka gilas  
ab-e-sada ko harif-e-rang-e-bada kar liya  
hijraton ka khauf tha ya pur-kashish kohna maqam  
kya tha jis ko ham ne khud divar-e-jada kar liya  
ek aisa shakhs banta ja raha huun main 'munir'  
jis ne khud par band husn o jaam o baada kar liya  
be-khayali mein yunhi bas ek irada kar liya  
apne dil ke shauq ko had se ziyaada kar liya  
jaante the donon hum us ko nibha sakte nahin  
us ne wada kar liya main ne bhi wada kar liya  
ghair se nafrat jo pa li kharch khud par ho gai  
jitne hum the hum ne khud ko us se aadha kar liya  
sham ke rangon mein rakh kar saf pani ka gilas  
aab-e-sada ko harif-e-rang-e-baada kar liya  
hijraton ka khauf tha ya pur-kashish kohna maqam  
kya tha jis ko hum ne khud diwar-e-jada kar liya  
ek aisa shakhs banta ja raha hun main 'munir'  
jis ne khud par band husn o jam o baada kar liya  
