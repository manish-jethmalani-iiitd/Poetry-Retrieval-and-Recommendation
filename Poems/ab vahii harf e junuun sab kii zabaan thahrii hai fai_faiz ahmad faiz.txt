ab vahi harf-e-junun sab ki zaban thahri hai  
jo bhi chal nikli hai vo baat kahan thahri hai  
aaj tak shaikh ke ikram men jo shai thi haram  
ab vahi dushman-e-din rahat-e-jan thahri hai  
hai khabar garm ki phirta hai gurezan naseh  
guftugu aaj sar-e-ku-e-butan thahri hai  
hai vahi ariz-e-laila vahi shirin ka dahan  
nigah-e-shauq ghadi bhar ko jahan thahri hai  
vasl ki shab thi to kis darja subuk guzri thi  
hijr ki shab hai to kya sakht giran thahri hai  
bikhri ik baar to haath aa.i hai kab mauj-e-shamim  
dil se nikli hai to kab lab pe fughan thahri hai  
dast-e-sayyad bhi aajiz hai kaf-e-gul-chin bhi  
bu-e-gul thahri na bulbul ki zaban thahri hai  
aate aate yunhi dam bhar ko ruki hogi bahar  
jaate jaate yunhi pal bhar ko khizan thahri hai  
ham ne jo tarz-e-fughan ki hai qafas men ijad  
'faiz' gulshan men vahi tarz-e-bayan thahri hai  
ab wahi harf-e-junun sab ki zaban thahri hai  
jo bhi chal nikli hai wo baat kahan thahri hai  
aaj tak shaikh ke ikram mein jo shai thi haram  
ab wahi dushman-e-din rahat-e-jaan thahri hai  
hai khabar garm ki phirta hai gurezan naseh  
guftugu aaj sar-e-ku-e-butan thahri hai  
hai wahi aariz-e-laila wahi shirin ka dahan  
nigah-e-shauq ghadi bhar ko jahan thahri hai  
wasl ki shab thi to kis darja subuk guzri thi  
hijr ki shab hai to kya sakht giran thahri hai  
bikhri ek bar to hath aai hai kab mauj-e-shamim  
dil se nikli hai to kab lab pe fughan thahri hai  
dast-e-sayyaad bhi aajiz hai kaf-e-gul-chin bhi  
bu-e-gul thahri na bulbul ki zaban thahri hai  
aate aate yunhi dam bhar ko ruki hogi bahaar  
jate jate yunhi pal bhar ko khizan thahri hai  
hum ne jo tarz-e-fughan ki hai qafas mein ijad  
'faiz' gulshan mein wahi tarz-e-bayan thahri hai  
