daur-e-aghaz-e-jafa dil ka sahara nikla  
hausla kuchh na hamara na tumhara nikla  
tera naam aate hi sakte ka tha aalam mujh par  
jaane kis tarah ye mazkur dobara nikla  
hosh jaata hai jigar jaata hai dal jaata hai  
parde hi parde men kya tera ishara nikla  
hai tire kashf-o-karamat ki duniya qaa.il  
tujh se ai dil na magar kaam hamara nikla  
kitne saffak sar-e-qatl-gah-e-alam the  
lakhon men bas vahi allah ka pyara nikla  
ibrat-angez hai kya us ki javan-margi bhi  
haa.e vo dil jo hamara na tumhara nikla  
ishq ki lau se farishton ke bhi par jalte hain  
rashk-e-khurshid-e-qayamat ye sharara nikla  
sar-ba-sar be-sar-o-saman jise samjhe the vo dil  
rashk-e-jamshed-o-kai-o-khusrau-o-dara nikla  
rone vaale hue chup hijr ki duniya badli  
sham.a be-nur hui sub.h ka taara nikla  
ungliyan utthin 'firaq'-e-vatan-avara par  
aaj jis samt se vo dard ka maara nikla  
daur-e-aghaz-e-jafa dil ka sahaara nikla  
hausla kuchh na hamara na tumhaara nikla  
tera nam aate hi sakte ka tha aalam mujh par  
jaane kis tarah ye mazkur dobara nikla  
hosh jata hai jigar jata hai dal jata hai  
parde hi parde mein kya tera ishaara nikla  
hai tere kashf-o-karamat ki duniya qail  
tujh se ai dil na magar kaam hamara nikla  
kitne saffak sar-e-qatl-gah-e-alam the  
lakhon mein bas wahi allah ka pyara nikla  
ibrat-angez hai kya us ki jawan-margi bhi  
hae wo dil jo hamara na tumhaara nikla  
ishq ki lau se farishton ke bhi par jalte hain  
rashk-e-khurshid-e-qayamat ye sharara nikla  
sar-ba-sar be-sar-o-saman jise samjhe the wo dil  
rashk-e-jamshed-o-kai-o-khusrau-o-dara nikla  
rone wale hue chup hijr ki duniya badli  
shama be-nur hui subh ka tara nikla  
ungliyan utthin 'firaq'-e-watan-awara par  
aaj jis samt se wo dard ka mara nikla  
