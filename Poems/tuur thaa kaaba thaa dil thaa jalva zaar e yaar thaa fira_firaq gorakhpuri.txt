tuur tha ka.aba tha dil tha jalva-zar-e-yar tha  
ishq sab kuchh tha magar phir alam-e-asrar tha  
nashsha-e-sad-jam kaif-e-intizar-e-yar tha  
hijr men thahra hua dil saghar-e-sarshar tha  
alvida.a ai bazm-e-anjum hijr ki shab al-firaq  
ta-ba-daur-e-zindagani intizar-e-yar tha  
ek ada se be-niyaz-e-qurb-o-duri kar diya  
mavra-e-vasl-o-hijran husn ka iqrar tha  
jauhar-e-a.ina-e-alam bane aansu mire  
yuun to sach ye hai ki rona ishq men bekar tha  
shokhi-e-raftar vaj.h-e-hasti-e-barbad thi  
zindagi kya thi ghubar-e-rahguzar-e-yar tha  
ulfat-e-derina ka jab zikr isharon men kiya  
muskura kar mujh se puchha tum ko kis se pyaar tha  
dil-dukhe ro.e hain shayad is jagah ai ku-e-dost  
khaak ka itna chamak jaana zara dushvar tha  
zarra zarra aa.ina tha khud-numa.i ka 'firaq'  
sar-ba-sar sahra-e-alam jalva-zar-e-yar tha  
tur tha kaba tha dil tha jalwa-zar-e-yar tha  
ishq sab kuchh tha magar phir aalam-e-asrar tha  
nashsha-e-sad-jam kaif-e-intizar-e-yar tha  
hijr mein thahra hua dil saghar-e-sarshaar tha  
alwidaa ai bazm-e-anjum hijr ki shab al-firaq  
ta-ba-daur-e-zindagani intizar-e-yar tha  
ek ada se be-niyaz-e-qurb-o-duri kar diya  
mawra-e-wasl-o-hijran husn ka iqrar tha  
jauhar-e-aina-e-alam bane aansu mere  
yun to sach ye hai ki rona ishq mein bekar tha  
shokhi-e-raftar wajh-e-hasti-e-barbaad thi  
zindagi kya thi ghubar-e-rahguzar-e-yar tha  
ulfat-e-derina ka jab zikr ishaaron mein kiya  
muskura kar mujh se puchha tum ko kis se pyar tha  
dil-dukhe roe hain shayad is jagah ai ku-e-dost  
khak ka itna chamak jaana zara dushwar tha  
zarra zarra aaina tha khud-numai ka 'firaq'  
sar-ba-sar sahra-e-alam jalwa-zar-e-yar tha  
