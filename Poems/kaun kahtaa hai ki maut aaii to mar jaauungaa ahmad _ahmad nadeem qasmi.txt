kaun kahta hai ki maut aa.i to mar ja.unga  
main to dariya huun samundar men utar ja.unga  
tera dar chhod ke main aur kidhar ja.unga  
ghar men ghir ja.unga sahra men bikhar ja.unga  
tere pahlu se jo utthunga to mushkil ye hai  
sirf ik shakhs ko pa.unga jidhar ja.unga  
ab tire shahr men a.unga musafir ki tarah  
saya-e-abr ki manind guzar ja.unga  
tera paiman-e-vafa raah ki divar bana  
varna socha tha ki jab chahunga mar ja.unga  
charasazon se alag hai mira me.aar ki main  
zakhm kha.unga to kuchh aur sanvar ja.unga  
ab to khurshid ko guzre hue sadiyan guzrin  
ab use dhundne main ta-ba-sahar ja.unga  
zindagi sham.a ki manind jalata huun 'nadim'  
bujh to ja.unga magar sub.h to kar ja.unga  
kaun kahta hai ki maut aai to mar jaunga  
main to dariya hun samundar mein utar jaunga  
tera dar chhod ke main aur kidhar jaunga  
ghar mein ghir jaunga sahra mein bikhar jaunga  
tere pahlu se jo utthunga to mushkil ye hai  
sirf ek shakhs ko paunga jidhar jaunga  
ab tere shahr mein aaunga musafir ki tarah  
saya-e-abr ki manind guzar jaunga  
tera paiman-e-wafa rah ki diwar bana  
warna socha tha ki jab chahunga mar jaunga  
chaarasazon se alag hai mera mear ki main  
zakhm khaunga to kuchh aur sanwar jaunga  
ab to khurshid ko guzre hue sadiyan guzrin  
ab use dhundne main ta-ba-sahar jaunga  
zindagi shama ki manind jalata hun 'nadim'  
bujh to jaunga magar subh to kar jaunga  
