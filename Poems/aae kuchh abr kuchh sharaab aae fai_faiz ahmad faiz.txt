aa.e kuchh abr kuchh sharab aa.e  
is ke ba.ad aa.e jo azaab aa.e  
bam-e-mina se mahtab utre  
dast-e-saqi men aftab aa.e  
har rag-e-khun men phir charaghan ho  
samne phir vo be-naqab aa.e  
umr ke har varaq pe dil ki nazar  
teri mehr-o-vafa ke baab aa.e  
kar raha tha gham-e-jahan ka hisab  
aaj tum yaad be-hisab aa.e  
na ga.i tere gham ki sardari  
dil men yuun roz inqalab aa.e  
jal uthe bazm-e-ghair ke dar-o-bam  
jab bhi ham khanuman-kharab aa.e  
is tarah apni khamushi gunji  
goya har samt se javab aa.e  
'faiz' thi raah sar-ba-sar manzil  
ham jahan pahunche kamyab aa.e  
aae kuchh abr kuchh sharab aae  
is ke baad aae jo azab aae  
baam-e-mina se mahtab utre  
dast-e-saqi mein aaftab aae  
har rag-e-khun mein phir charaghan ho  
samne phir wo be-naqab aae  
umr ke har waraq pe dil ki nazar  
teri mehr-o-wafa ke bab aae  
kar raha tha gham-e-jahan ka hisab  
aaj tum yaad be-hisab aae  
na gai tere gham ki sardari  
dil mein yun roz inqalab aae  
jal uthe bazm-e-ghair ke dar-o-baam  
jab bhi hum khanuman-kharab aae  
is tarah apni khamushi gunji  
goya har samt se jawab aae  
'faiz' thi rah sar-ba-sar manzil  
hum jahan pahunche kaamyab aae  
