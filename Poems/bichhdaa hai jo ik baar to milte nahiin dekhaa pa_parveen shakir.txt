bichhda hai jo ik baar to milte nahin dekha  
is zakhm ko ham ne kabhi silte nahin dekha  
ik baar jise chaat ga.i dhuup ki khvahish  
phir shakh pe us phuul ko khilte nahin dekha  
yak-lakht gira hai to jaden tak nikal aa.iin  
jis ped ko andhi men bhi hilte nahin dekha  
kanton men ghire phuul ko chuum aa.egi lekin  
titli ke paron ko kabhi chhilte nahin dekha  
kis tarah miri ruuh hari kar gaya akhir  
vo zahr jise jism men khilte nahin dekha  
bichhda hai jo ek bar to milte nahin dekha  
is zakhm ko hum ne kabhi silte nahin dekha  
ek bar jise chat gai dhup ki khwahish  
phir shakh pe us phul ko khilte nahin dekha  
yak-lakht gira hai to jaden tak nikal aain  
jis ped ko aandhi mein bhi hilte nahin dekha  
kanton mein ghire phul ko chum aaegi lekin  
titli ke paron ko kabhi chhilte nahin dekha  
kis tarah meri ruh hari kar gaya aakhir  
wo zahr jise jism mein khilte nahin dekha  
