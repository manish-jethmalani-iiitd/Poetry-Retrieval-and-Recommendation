yuun bhi hota hai ki yak dam koi achchha lag jaa.e  
baat kuchh bhi na ho aur dil men tamasha lag jaa.e  
ham savalat ka hal soch rahe hon abhi tak  
aur mathe pe mohabbat ka natija lag jaa.e  
abhi divar utha.i bhi na ho dil ki taraf  
lekin is men koi dar koi daricha lag jaa.e  
kya sitam hai ki vahi duur raha ho tum se  
aur usi shakhs pe ilzam tumhara lag jaa.e  
puuri avaz se ik roz pukarun tujh ko  
aur phir meri zaban par tira taala lag jaa.e  
aur to is ke sava kuchh nahin imkan ki ab  
mere dariya men kahin tera kinara lag jaa.e  
main ne aur dil ne isi baab men socha hai ki ham  
kaam kuchh bhi na karen koi vazifa lag jaa.e  
kya tamasha hai ki baaqi ho samundar ka safar  
aur sahil se kisi roz safina lag jaa.e  
ye bhi mumkin hai ki is kar-gah-e-dil men 'zafar'  
kaam koi kare aur naam kisi ka lag jaa.e  
yun bhi hota hai ki yak dam koi achchha lag jae  
baat kuchh bhi na ho aur dil mein tamasha lag jae  
hum sawalat ka hal soch rahe hon abhi tak  
aur mathe pe mohabbat ka natija lag jae  
abhi diwar uthai bhi na ho dil ki taraf  
lekin is mein koi dar koi daricha lag jae  
kya sitam hai ki wahi dur raha ho tum se  
aur usi shakhs pe ilzam tumhaara lag jae  
puri aawaz se ek roz pukarun tujh ko  
aur phir meri zaban par tera tala lag jae  
aur to is ke sawa kuchh nahin imkan ki ab  
mere dariya mein kahin tera kinara lag jae  
main ne aur dil ne isi bab mein socha hai ki hum  
kaam kuchh bhi na karen koi wazifa lag jae  
kya tamasha hai ki baqi ho samundar ka safar  
aur sahil se kisi roz safina lag jae  
ye bhi mumkin hai ki is kar-gah-e-dil mein 'zafar'  
kaam koi kare aur nam kisi ka lag jae  
