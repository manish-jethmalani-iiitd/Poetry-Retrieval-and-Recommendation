kuchh mohtasibon ki khalvat men kuchh vaa.iz ke ghar jaati hai  
ham bada-kashon ke hisse ki ab jaam men kam-tar jaati hai  
yuun arz-o-talab se kam ai dil patthar dil paani hote hain  
tum laakh raza ki khu daalo kab khu-e-sitamgar jaati hai  
bedad-garon ki basti hai yaan daad kahan khairat kahan  
sar phodti phirti hai nadan fariyad jo dar dar jaati hai  
haan jaan ke ziyan ki ham ko bhi tashvish hai lekin kya kiije  
har rah jo udhar ko jaati hai maqtal se guzar kar jaati hai  
ab kucha-e-dil-bar ka rah-rau rahzan bhi bane to baat bane  
pahre se adu talte hi nahin aur raat barabar jaati hai  
ham ahl-e-qafas tanha bhi nahin har roz nasim-e-sub.h-e-vatan  
yadon se mo.attar aati hai ashkon se munavvar jaati hai  
kuchh mohtasibon ki khalwat mein kuchh waiz ke ghar jati hai  
hum baada-kashon ke hisse ki ab jam mein kam-tar jati hai  
yun arz-o-talab se kam ai dil patthar dil pani hote hain  
tum lakh raza ki khu dalo kab khu-e-sitamgar jati hai  
bedad-garon ki basti hai yan dad kahan khairaat kahan  
sar phodti phirti hai nadan fariyaad jo dar dar jati hai  
han jaan ke ziyan ki hum ko bhi tashwish hai lekin kya kije  
har rah jo udhar ko jati hai maqtal se guzar kar jati hai  
ab kucha-e-dil-bar ka rah-rau rahzan bhi bane to baat bane  
pahre se adu talte hi nahin aur raat barabar jati hai  
hum ahl-e-qafas tanha bhi nahin har roz nasim-e-subh-e-watan  
yaadon se moattar aati hai ashkon se munawwar jati hai  
