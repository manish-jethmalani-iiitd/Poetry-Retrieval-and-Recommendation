mujh ko shikast-e-dil ka maza yaad aa gaya  
tum kyuun udaas ho ga.e kya yaad aa gaya  
kahne ko zindagi thi bahut mukhtasar magar  
kuchh yuun basar hui ki khuda yaad aa gaya  
vaa.iz salam le ki chala mai-kade ko main  
firdaus-e-gum-shuda ka pata yaad aa gaya  
barse baghair hi jo ghata ghir ke khul ga.i  
ik bevafa ka ahd-e-vafa yaad aa gaya  
mangenge ab dua ki use bhuul jaa.en ham  
lekin jo vo ba-vaqt-e-dua yaad aa gaya  
hairat hai tum ko dekh ke masjid men ai 'khumar'  
kya baat ho ga.i jo khuda yaad aa gaya  
mujh ko shikast-e-dil ka maza yaad aa gaya  
tum kyun udas ho gae kya yaad aa gaya  
kahne ko zindagi thi bahut mukhtasar magar  
kuchh yun basar hui ki khuda yaad aa gaya  
waiz salam le ki chala mai-kade ko main  
firdaus-e-gum-shuda ka pata yaad aa gaya  
barse baghair hi jo ghata ghir ke khul gai  
ek bewafa ka ahd-e-wafa yaad aa gaya  
mangenge ab dua ki use bhul jaen hum  
lekin jo wo ba-waqt-e-dua yaad aa gaya  
hairat hai tum ko dekh ke masjid mein ai 'khumar'  
kya baat ho gai jo khuda yaad aa gaya  
