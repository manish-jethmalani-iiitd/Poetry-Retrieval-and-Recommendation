maqdur nahin us ki tajalli ke bayan ka  
juun sham.a sarapa ho agar sarf zaban ka  
parde ko ta.ayyun ke dar-e-dil se utha de  
khulta hai abhi pal men tilismat jahan ka  
tuk dekh sanam-khana-e-ishq aan ke ai shaikh  
juun sham-e-haram rang jhalakta hai butan ka  
is gulshan-e-hasti men ajab diid hai lekin  
jab chashm khuli gul ki to mausam hai khizan ka  
dikhla.iye le ja ke tujhe misr ka bazar  
lekin nahin khvahan koi vaan jins-e-giran ka  
hasti se adam tak nafas-e-chand ki hai raah  
duniya se guzarna safar aisa hai kahan ka  
'sauda' jo kabhu gosh se himmat ke sune to  
mazmun yahi hai jaras-e-dil ki fughan ka  
maqdur nahin us ki tajalli ke bayan ka  
jun shama sarapa ho agar sarf zaban ka  
parde ko tayyun ke dar-e-dil se utha de  
khulta hai abhi pal mein tilismat jahan ka  
tuk dekh sanam-khana-e-ishq aan ke ai shaikh  
jun sham-e-haram rang jhalakta hai butan ka  
is gulshan-e-hasti mein ajab did hai lekin  
jab chashm khuli gul ki to mausam hai khizan ka  
dikhlaiye le ja ke tujhe misr ka bazar  
lekin nahin khwahan koi wan jins-e-giran ka  
hasti se adam tak nafas-e-chand ki hai rah  
duniya se guzarna safar aisa hai kahan ka  
'sauda' jo kabhu gosh se himmat ke sune to  
mazmun yahi hai jaras-e-dil ki fughan ka  
