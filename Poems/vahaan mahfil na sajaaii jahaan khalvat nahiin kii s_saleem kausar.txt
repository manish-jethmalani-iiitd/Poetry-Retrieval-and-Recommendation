vahan mahfil na saja.i jahan khalvat nahin ki  
us ko socha hi nahin jis se mohabbat nahin ki  
ab ke bhi tere liye jaan se guzar ja.enge ham  
ham ne pahle bhi mohabbat men siyasat nahin ki  
tum se kya vada-khilafi ki shikayat karte  
tum ne to laut ke aane ki bhi zahmat nahin ki  
dhadkanen siine se ankhon men simat aa.i thiin  
vo bhi khamosh tha ham ne bhi vazahat nahin ki  
raat ko raat hi is baar kaha hai ham ne  
ham ne is baar bhi tauhin-e-adalat nahin ki  
gard-e-a.ina hata.i hai ki sachcha.i khule  
varna tum jante ho ham ne baghavat nahin ki  
bas hamen ishq ki ashufta-sari khinchti hai  
rizq ke vaste ham ne kabhi hijrat nahin ki  
aa zara dekh len duniya ko bhi kis haal men hai  
ka.i din ho ga.e dushman ki ziyarat nahin ki  
tum ne sab kuchh kiya insan ki izzat nahin ki  
kya hua vaqt ne jo tum se ri.ayat nahin ki  
wahan mahfil na sajai jahan khalwat nahin ki  
us ko socha hi nahin jis se mohabbat nahin ki  
ab ke bhi tere liye jaan se guzar jaenge hum  
hum ne pahle bhi mohabbat mein siyasat nahin ki  
tum se kya wada-khilafi ki shikayat karte  
tum ne to laut ke aane ki bhi zahmat nahin ki  
dhadkanen sine se aankhon mein simat aai thin  
wo bhi khamosh tha hum ne bhi wazahat nahin ki  
raat ko raat hi is bar kaha hai hum ne  
hum ne is bar bhi tauhin-e-adalat nahin ki  
gard-e-aina hatai hai ki sachchai khule  
warna tum jaante ho hum ne baghawat nahin ki  
bas hamein ishq ki aashufta-sari khinchti hai  
rizq ke waste hum ne kabhi hijrat nahin ki  
aa zara dekh len duniya ko bhi kis haal mein hai  
kai din ho gae dushman ki ziyarat nahin ki  
tum ne sab kuchh kiya insan ki izzat nahin ki  
kya hua waqt ne jo tum se riayat nahin ki  
