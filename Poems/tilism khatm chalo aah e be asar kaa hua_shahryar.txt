tilism khatm chalo ah-e-be-asar ka hua  
vo dekho jism barhana har ik shajar ka hua  
suna.un kaise ki suraj ki zad men hain sab log  
jo haal raat ko parchha.iyon ke ghar ka hua  
sada ke saa.e men sannaton ko panah mili  
ajab ki shahr men charcha na is khabar ka hua  
khala ki dhund hi ankhon pe mehrban rahi  
harif koi ufuq kab miri nazar ka hua  
main sochta huun magar yaad kuchh nahin aata  
ki ikhtitam kahan khvab ke safar ka hua  
tilism khatm chalo aah-e-be-asar ka hua  
wo dekho jism barhana har ek shajar ka hua  
sunaun kaise ki suraj ki zad mein hain sab log  
jo haal raat ko parchhaiyon ke ghar ka hua  
sada ke sae mein sannaton ko panah mili  
ajab ki shahr mein charcha na is khabar ka hua  
khala ki dhund hi aankhon pe mehrban rahi  
harif koi ufuq kab meri nazar ka hua  
main sochta hun magar yaad kuchh nahin aata  
ki ikhtitam kahan khwab ke safar ka hua  
