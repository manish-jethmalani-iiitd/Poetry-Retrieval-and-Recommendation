vo miri dost vo hamdard vo gham-khvar ankhen  
ek ma.asum mohabbat ki gunahgar ankhen  
shokh-o-shadab-o-hasin sada-o-purkar ankhen  
mast-o-sarshar-o-javan be-khud-o-hoshiyar ankhen  
tirchhi nazron men vo uljhi hui suraj ki kiran  
apne duzdida isharon men giraftar ankhen  
jumbish-e-abru-o-mizhgan kai khunuk saa.e men  
atish-afroz junun-khez sharar-bar ankhen  
kaifiyat dil ki sunati hui ek ek nigah  
be-zaban ho ke bhi vo ma.il-e-guftar ankhen  
mausam-e-gul men vo udte hue bhaunron ki tarah  
ghuncha-e-dil pe vo karti hui yalghar ankhen  
kabhi chhalki hui sharbat ke katoron ki tarah  
aur kabhi zahr men duubi hui talvar ankhen  
kabhi thahri hui yakh-basta ghamon ki jhilen  
kabhi sahma hua simta hua ik pyaar ankhen  
kabhi jhukte hue badal kabhi girti bijli  
kabhi uthti hui amada-e-paikar ankhen  
nok-e-abru men kabhi talkhi-e-inkar liye  
kabhi ghole hue shirini-e-iqrar ankhen  
aanch men apni javani ki sulagti chitvan  
shabnam-e-ashk men dhoi hui gulnar ankhen  
husn ke chand se mukhde pe chamakte taare  
haa.e ankhen vo harif-e-lab-o-rukhsar ankhen  
ishva-o-ghamza-o-andaz-o-ada par nazan  
apne pindar-e-javani ki parastar ankhen  
ruuh ko rog mohabbat ka laga deti hain  
sehat-e-dil jo ata karti hain bimar ankhen  
sehn-e-zindan men hai phir raat ke taron ka hujum  
sham.a ki tarah farozan sar-e-divar ankhen  
wo meri dost wo hamdard wo gham-khwar aankhen  
ek masum mohabbat ki gunahgar aankhen  
shokh-o-shadab-o-hasin sada-o-purkar aankhen  
mast-o-sarshaar-o-jawan be-khud-o-hoshiyar aankhen  
tirchhi nazron mein wo uljhi hui suraj ki kiran  
apne duzdida ishaaron mein giraftar aankhen  
jumbish-e-abru-o-mizhgan kai khunuk sae mein  
aatish-afroz junun-khez sharar-bar aankhen  
kaifiyat dil ki sunati hui ek ek nigah  
be-zaban ho ke bhi wo mail-e-guftar aankhen  
mausam-e-gul mein wo udte hue bhaunron ki tarah  
ghuncha-e-dil pe wo karti hui yalghaar aankhen  
kabhi chhalki hui sharbat ke katoron ki tarah  
aur kabhi zahr mein dubi hui talwar aankhen  
kabhi thahri hui yakh-basta ghamon ki jhilen  
kabhi sahma hua simta hua ek pyar aankhen  
kabhi jhukte hue baadal kabhi girti bijli  
kabhi uthti hui aamada-e-paikar aankhen  
nok-e-abru mein kabhi talkhi-e-inkar liye  
kabhi ghole hue shirini-e-iqrar aankhen  
aanch mein apni jawani ki sulagti chitwan  
shabnam-e-ashk mein dhoi hui gulnar aankhen  
husn ke chand se mukhde pe chamakte tare  
hae aankhen wo harif-e-lab-o-rukhsar aankhen  
ishwa-o-ghamza-o-andaz-o-ada par nazan  
apne pindar-e-jawani ki parastar aankhen  
ruh ko rog mohabbat ka laga deti hain  
sehat-e-dil jo ata karti hain bimar aankhen  
sehn-e-zindan mein hai phir raat ke taron ka hujum  
shama ki tarah farozan sar-e-diwar aankhen  
