hui tasir ah-o-zari ki  
rah ga.i baat be-qarari ki  
shikva-e-dushmani karen kis se  
vaan shikayat hai dost-dari ki  
mubtala-e-shab-e-firaq hue  
zid se ham tira-rozgari ki  
yaad aa.i jo garm-joshi-e-yar  
dida-e-tar ne shola-bari ki  
kyuun na dar ja.un dekh kar vo zulf  
hai shab-e-hijr ki si tariki  
yaas dekho ki ghair se kah di  
baat apni umid-vari ki  
bas ki hai yaar ki kamar ka khayal  
sher ki sujhti hai bariki  
kar de roz-e-jaza shab-e-dijur  
zulmat apni siyahkari ki  
tere abru ki yaad men ham ne  
nakhun-e-gham se dil-figari ki  
qatl-e-dushman ka hai irada use  
ye saza apni jan-nisari ki  
kya musalman hue ki ai 'momin'  
hasil us but se sharmsari ki  
hui tasir aah-o-zari ki  
rah gai baat be-qarari ki  
shikwa-e-dushmani karen kis se  
wan shikayat hai dost-dari ki  
mubtala-e-shab-e-firaq hue  
zid se hum tira-rozgari ki  
yaad aai jo garm-joshi-e-yar  
dida-e-tar ne shola-bari ki  
kyun na dar jaun dekh kar wo zulf  
hai shab-e-hijr ki si tariki  
yas dekho ki ghair se kah di  
baat apni umid-wari ki  
bas ki hai yar ki kamar ka khayal  
sher ki sujhti hai bariki  
kar de roz-e-jaza shab-e-dijur  
zulmat apni siyahkari ki  
tere abru ki yaad mein hum ne  
nakhun-e-gham se dil-figari ki  
qatl-e-dushman ka hai irada use  
ye saza apni jaan-nisari ki  
kya musalman hue ki ai 'momin'  
hasil us but se sharmsari ki  
