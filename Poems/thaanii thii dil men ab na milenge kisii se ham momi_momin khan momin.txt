thani thi dil men ab na milenge kisi se ham  
par kya karen ki ho ga.e na-char ji se ham  
hanste jo dekhte hain kisi ko kisi se ham  
munh dekh dekh rote hain kis be-kasi se ham  
ham se na bolo tum ise kya kahte hain bhala  
insaf kiije puchhte hain aap hi se ham  
be-zar jaan se jo na hote to mangte  
shahid shikayaton pe tiri mudda.i se ham  
us ku men ja marenge madad ai hujum-e-shauq  
aaj aur zor karte hain be-taqati se ham  
sahab ne is ghulam ko azad kar diya  
lo bandagi ki chhut ga.e bandagi se ham  
be-ro.e misl-e-abr na nikla ghubar-e-dil  
kahte the un ko barq-e-tabassum hansi se ham  
in na-tavaniyon pe bhi the khar-e-rah-e-ghair  
kyuun kar nikale jaate na us ki gali se ham  
kya gul khilega dekhiye hai fasl-e-gul to duur  
aur su-e-dasht bhagte hain kuchh abhi se ham  
munh dekhne se pahle bhi kis din vo saaf tha  
be-vaj.h kyuun ghubar rakhen aarsi se ham  
hai chhed ikhtilat bhi ghairon ke samne  
hansne ke badle ro.en na kyuun gudgudi se ham  
vahshat hai ishq-e-parda-nashin men dam-e-buka  
munh dhankte hain parda-e-chashm-e-pari se ham  
kya dil ko le gaya koi begana-ashna  
kyuun apne ji ko lagte hain kuchh ajnabi se ham  
le naam aarzu ka to dil ko nikal len  
'momin' na hon jo rabt rakhen bid.ati se ham  
thani thi dil mein ab na milenge kisi se hum  
par kya karen ki ho gae na-chaar ji se hum  
hanste jo dekhte hain kisi ko kisi se hum  
munh dekh dekh rote hain kis be-kasi se hum  
hum se na bolo tum ise kya kahte hain bhala  
insaf kije puchhte hain aap hi se hum  
be-zar jaan se jo na hote to mangte  
shahid shikayaton pe teri muddai se hum  
us ku mein ja marenge madad ai hujum-e-shauq  
aaj aur zor karte hain be-taqati se hum  
sahab ne is ghulam ko aazad kar diya  
lo bandagi ki chhut gae bandagi se hum  
be-roe misl-e-abr na nikla ghubar-e-dil  
kahte the un ko barq-e-tabassum hansi se hum  
in na-tawaniyon pe bhi the khar-e-rah-e-ghair  
kyun kar nikale jate na us ki gali se hum  
kya gul khilega dekhiye hai fasl-e-gul to dur  
aur su-e-dasht bhagte hain kuchh abhi se hum  
munh dekhne se pahle bhi kis din wo saf tha  
be-wajh kyun ghubar rakhen aarsi se hum  
hai chhed ikhtilat bhi ghairon ke samne  
hansne ke badle roen na kyun gudgudi se hum  
wahshat hai ishq-e-parda-nashin mein dam-e-buka  
munh dhankte hain parda-e-chashm-e-pari se hum  
kya dil ko le gaya koi begana-ashna  
kyun apne ji ko lagte hain kuchh ajnabi se hum  
le nam aarzu ka to dil ko nikal len  
'momin' na hon jo rabt rakhen bidati se hum  
