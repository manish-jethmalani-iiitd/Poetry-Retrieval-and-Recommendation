ab vo ghar ik virana tha bas virana zinda tha  
sab ankhen dam tod chuki thiin aur main tanha zinda tha  
saari gali sunsan padi thi bad-e-fana ke pahre men  
hijr ke dalan aur angan men bas ik saaya zinda tha  
vo jo kabutar us mukhe men rahte the kis des ude  
ek ka naam navazinda tha aur ik ka bazinda tha  
vo dopahr apni rukhsat ki aisa-vaisa dhoka thi  
apne andar apni laash utha.e main jhuta zinda tha  
thiin vo ghar raten bhi kahani va.ade aur phir din ginna  
aana tha jaane vaale ko jaane vaala zinda tha  
dastak dene vaale bhi the dastak sunne vaale bhi  
tha abad mohalla saara har darvaza zinda tha  
piile patton ko sah-pahr ki vahshat pursa deti thi  
angan men ik aundhe ghade par bas ik kavva zinda tha  
ab wo ghar ek virana tha bas virana zinda tha  
sab aankhen dam tod chuki thin aur main tanha zinda tha  
sari gali sunsan padi thi baad-e-fana ke pahre mein  
hijr ke dalan aur aangan mein bas ek saya zinda tha  
wo jo kabutar us mukhe mein rahte the kis des ude  
ek ka nam nawazinda tha aur ek ka bazinda tha  
wo dopahr apni rukhsat ki aisa-waisa dhoka thi  
apne andar apni lash uthae main jhuta zinda tha  
thin wo ghar raaten bhi kahani wade aur phir din ginna  
aana tha jaane wale ko jaane wala zinda tha  
dastak dene wale bhi the dastak sunne wale bhi  
tha aabaad mohalla sara har darwaza zinda tha  
pile patton ko sah-pahr ki wahshat pursa deti thi  
aangan mein ek aundhe ghade par bas ek kawwa zinda tha  
