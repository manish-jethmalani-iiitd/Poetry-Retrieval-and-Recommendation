duniya men huun duniya ka talabgar nahin huun  
bazar se guzra huun kharidar nahin huun  
zinda huun magar ziist ki lazzat nahin baaqi  
har-chand ki huun hosh men hushyar nahin huun  
is khana-e-hasti se guzar ja.unga be-laus  
saaya huun faqat naqsh-ba-divar nahin huun  
afsurda huun ibrat se dava ki nahin hajat  
gham ka mujhe ye zo.af hai bimar nahin huun  
vo gul huun khizan ne jise barbad kiya hai  
uljhun kisi daman se main vo khaar nahin huun  
ya rab mujhe mahfuz rakh us but ke sitam se  
main us ki inayat ka talabgar nahin huun  
go dava-e-taqva nahin dargah-e-khuda men  
but jis se hon khush aisa gunahgar nahin huun  
afsurdagi o zo.af ki kuchh had nahin 'akbar'  
kafir ke muqabil men bhi din-dar nahin huun  
duniya mein hun duniya ka talabgar nahin hun  
bazar se guzra hun kharidar nahin hun  
zinda hun magar zist ki lazzat nahin baqi  
har-chand ki hun hosh mein hushyar nahin hun  
is khana-e-hasti se guzar jaunga be-laus  
saya hun faqat naqsh-ba-diwar nahin hun  
afsurda hun ibrat se dawa ki nahin hajat  
gham ka mujhe ye zoaf hai bimar nahin hun  
wo gul hun khizan ne jise barbaad kiya hai  
uljhun kisi daman se main wo khar nahin hun  
ya rab mujhe mahfuz rakh us but ke sitam se  
main us ki inayat ka talabgar nahin hun  
go dawa-e-taqwa nahin dargah-e-khuda mein  
but jis se hon khush aisa gunahgar nahin hun  
afsurdagi o zoaf ki kuchh had nahin 'akbar'  
kafir ke muqabil mein bhi din-dar nahin hun  
