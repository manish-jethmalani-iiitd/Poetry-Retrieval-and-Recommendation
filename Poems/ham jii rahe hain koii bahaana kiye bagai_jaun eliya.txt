ham ji rahe hain koi bahana kiye baghair  
us ke baghair us ki tamanna kiye baghair  
ambar us ka parda-e-hurmat bana miyan  
divar tak nahin giri parda kiye baghair  
yaran vo jo hai mera masiha-e-jan-o-dil  
be-had aziiz hai mujhe achchha kiye baghair  
main bistar-e-khayal pe leta huun us ke paas  
sub.h-e-azal se koi taqaza kiye baghair  
us ka hai jo bhi kuchh hai mira aur main magar  
vo mujh ko chahiye koi sauda kiye baghair  
ye zindagi jo hai use ma.ana bhi chahiye  
va.ada hamen qubul hai iifa kiye baghair  
ai qatilon ke shahr bas itni hi arz hai  
main huun na qatl koi tamasha kiye baghair  
murshid ke jhuut ki to saza be-hisab hai  
tum chhodiyo na shahr ko sahra kiye baghair  
un anganon men kitna sukun o surur tha  
ara.ish-e-nazar tiri parva kiye baghair  
yaran khusha ye roz o shab-e-dil ki ab hamen  
sab kuchh hai khush-gavar gavara kiye baghair  
girya-kunan ki fard men apna nahin hai naam  
ham girya-kun azal ke hain girya kiye baghair  
akhir hain kaun log jo bakhshe hi ja.enge  
tarikh ke haram se tauba kiye baghair  
vo sunni bachcha kaun tha jis ki jafa ne 'jaun'  
shii.a bana diya hamen shii.a kiye baghair  
ab tum kabhi na aaoge ya.ani kabhi kabhi  
rukhsat karo mujhe koi va.ada kiye baghair  
hum ji rahe hain koi bahana kiye baghair  
us ke baghair us ki tamanna kiye baghair  
ambar us ka parda-e-hurmat bana miyan  
diwar tak nahin giri parda kiye baghair  
yaran wo jo hai mera masiha-e-jaan-o-dil  
be-had aziz hai mujhe achchha kiye baghair  
main bistar-e-khayal pe leta hun us ke pas  
subh-e-azal se koi taqaza kiye baghair  
us ka hai jo bhi kuchh hai mera aur main magar  
wo mujh ko chahiye koi sauda kiye baghair  
ye zindagi jo hai use mana bhi chahiye  
wada hamein qubul hai ifa kiye baghair  
ai qatilon ke shahr bas itni hi arz hai  
main hun na qatl koi tamasha kiye baghair  
murshid ke jhut ki to saza be-hisab hai  
tum chhodiyo na shahr ko sahra kiye baghair  
un aanganon mein kitna sukun o surur tha  
aaraish-e-nazar teri parwa kiye baghair  
yaran khusha ye roz o shab-e-dil ki ab hamein  
sab kuchh hai khush-gawar gawara kiye baghair  
girya-kunan ki fard mein apna nahin hai nam  
hum girya-kun azal ke hain girya kiye baghair  
aakhir hain kaun log jo bakhshe hi jaenge  
tarikh ke haram se tauba kiye baghair  
wo sunni bachcha kaun tha jis ki jafa ne 'jaun'  
shia bana diya hamein shia kiye baghair  
ab tum kabhi na aaoge yani kabhi kabhi  
rukhsat karo mujhe koi wada kiye baghair  
