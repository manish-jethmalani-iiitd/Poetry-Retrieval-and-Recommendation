didar men ik turfa didar nazar aaya  
har baar chhupa koi har baar nazar aaya  
chhalon ko bayaban bhi gulzar nazar aaya  
jab chhed par amada har khaar nazar aaya  
sub.h-e-shab-e-hijran ki vo chak-garebani  
ik alam-e-nairangi har taar nazar aaya  
ho sabr ki betabi ummid ki mayusi  
nairang-e-mohabbat bhi be-kar nazar aaya  
jab chashm-e-siyah teri thi chha.i hui dil par  
is mulk ka har khitta tatar nazar aaya  
tu ne bhi to dekhi thi vo jaati hui duniya  
kya akhri lamhon men bimar nazar aaya  
ghash kha ke gire muusa allah-ri mayusi  
halka sa vo parda bhi divar nazar aaya  
zarra ho ki qatra ho khum-khana-e-hasti men  
makhmur nazar aaya sarshar nazar aaya  
kya kuchh na hua gham se kya kuchh na kiya gham ne  
aur yuun to hua jo kuchh be-kar nazar aaya  
ai ishq qasam tujh ko ma.amura-e-alam ki  
koi gham-e-furqat men gham-khvar nazar aaya  
shab kat ga.i furqat ki dekha na 'firaq' akhir  
tul-e-gham-e-hijran bhi be-kar nazar aaya  
didar mein ek turfa didar nazar aaya  
har bar chhupa koi har bar nazar aaya  
chhaalon ko bayaban bhi gulzar nazar aaya  
jab chhed par aamada har khar nazar aaya  
subh-e-shab-e-hijran ki wo chaak-garebani  
ek aalam-e-nairangi har tar nazar aaya  
ho sabr ki betabi ummid ki mayusi  
nairang-e-mohabbat bhi be-kar nazar aaya  
jab chashm-e-siyah teri thi chhai hui dil par  
is mulk ka har khitta tatar nazar aaya  
tu ne bhi to dekhi thi wo jati hui duniya  
kya aakhri lamhon mein bimar nazar aaya  
ghash kha ke gire musa allah-ri mayusi  
halka sa wo parda bhi diwar nazar aaya  
zarra ho ki qatra ho khum-khana-e-hasti mein  
makhmur nazar aaya sarshaar nazar aaya  
kya kuchh na hua gham se kya kuchh na kiya gham ne  
aur yun to hua jo kuchh be-kar nazar aaya  
ai ishq qasam tujh ko mamura-e-alam ki  
koi gham-e-furqat mein gham-khwar nazar aaya  
shab kat gai furqat ki dekha na 'firaq' aakhir  
tul-e-gham-e-hijran bhi be-kar nazar aaya  
