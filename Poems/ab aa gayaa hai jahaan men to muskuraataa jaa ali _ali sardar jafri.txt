ab aa gaya hai jahan men to muskurata ja  
chaman ke phuul dilon ke kanval khilata ja  
adam hayat se pahle adam hayat ke ba.ad  
ye ek pal hai use javedan banata ja  
bhatak rahi hai andhere men zindagi ki barat  
koi charagh sar-e-rahguzar jalata ja  
guzar chaman se misal-e-nasim-e-sub.h-e-bahar  
gulon ko chhed ke kanton ko gudgudata ja  
rah-e-daraz hai aur duur shauq ki manzil  
garan hai marhala-e-umr giit gaata ja  
bala se bazm men gar zauq-e-naghmagi kam hai  
nava-e-talkh ko kuchh talkh-tar banata ja  
jo ho sake to badal zindagi ko khud varna  
nazhad-e-nau ko tariq-e-junun sikhata ja  
dikha ke jalva-e-farda bana de divana  
na.e zamane ke rukh se naqab uthata ja  
bahut dinon se dil-o-jan ki mahfilen hain udaas  
koi tarana koi dastan sunata ja  
ab aa gaya hai jahan mein to muskuraata ja  
chaman ke phul dilon ke kanwal khilata ja  
adam hayat se pahle adam hayat ke baad  
ye ek pal hai use jawedan banata ja  
bhatak rahi hai andhere mein zindagi ki baraat  
koi charagh sar-e-rahguzar jalata ja  
guzar chaman se misal-e-nasim-e-subh-e-bahaar  
gulon ko chhed ke kanton ko gudgudata ja  
rah-e-daraaz hai aur dur shauq ki manzil  
garan hai marhala-e-umr git gata ja  
bala se bazm mein gar zauq-e-naghmagi kam hai  
nawa-e-talkh ko kuchh talkh-tar banata ja  
jo ho sake to badal zindagi ko khud warna  
nazhad-e-nau ko tariq-e-junun sikhata ja  
dikha ke jalwa-e-farda bana de diwana  
nae zamane ke rukh se naqab uthata ja  
bahut dinon se dil-o-jaan ki mahfilen hain udas  
koi tarana koi dastan sunata ja  
