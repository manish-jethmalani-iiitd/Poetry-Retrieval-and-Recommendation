hain na zindon men na murdon men kamar ke ashiq  
na idhar ke hain ilahi na udhar ke ashiq  
hai vahi aankh jo mushtaq tire diid ki ho  
kaan vo hain jo rahen teri khabar ke ashiq  
jitne navak hain kaman-dar tire tarkash men  
kuchh mire dil ke hain kuchh mere jigar ke ashiq  
barhaman dair se ka.abe se phir aa.e haaji  
tere dar se na sarakna tha na sarke ashiq  
aankh dikhlao unhen marte hon jo ankhon par  
ham to hain yaar mohabbat ki nazar ke ashiq  
chhup rahe honge nazar se kahin anqa ki tarah  
tauba kiije kahin marte hain kamar ke ashiq  
be-jigar ma.arka-e-ishq men kya thahrenge  
khate hain khanjar-e-ma.ashuq ke charke ashiq  
tujh ko ka.aba ho mubarak dil-e-viran ham ko  
ham hain zahid usi ujde hue ghar ke ashiq  
kya hua leti hain pariyan jo bala.en teri  
ki pari-zad bhi hote hain bashar ke ashiq  
be-kasi dard-o-alam daagh tamanna hasrat  
chhode jaate hain pas-e-marg ye tarke ashiq  
be-sabab sair-e-shab-e-mah nahin hai ye 'amir'  
ho ga.e tum bhi kisi rashk-e-qamar ke ashiq  
hain na zindon mein na murdon mein kamar ke aashiq  
na idhar ke hain ilahi na udhar ke aashiq  
hai wahi aankh jo mushtaq tere did ki ho  
kan wo hain jo rahen teri khabar ke aashiq  
jitne nawak hain kaman-dar tere tarkash mein  
kuchh mere dil ke hain kuchh mere jigar ke aashiq  
barhaman dair se kabe se phir aae haji  
tere dar se na sarakna tha na sarke aashiq  
aankh dikhlao unhen marte hon jo aankhon par  
hum to hain yar mohabbat ki nazar ke aashiq  
chhup rahe honge nazar se kahin anqa ki tarah  
tauba kije kahin marte hain kamar ke aashiq  
be-jigar marka-e-ishq mein kya thahrenge  
khate hain khanjar-e-mashuq ke charke aashiq  
tujh ko kaba ho mubarak dil-e-viran hum ko  
hum hain zahid usi ujde hue ghar ke aashiq  
kya hua leti hain pariyan jo balaen teri  
ki pari-zad bhi hote hain bashar ke aashiq  
be-kasi dard-o-alam dagh tamanna hasrat  
chhode jate hain pas-e-marg ye tarke aashiq  
be-sabab sair-e-shab-e-mah nahin hai ye 'amir'  
ho gae tum bhi kisi rashk-e-qamar ke aashiq  
