bahut tha khauf jis ka phir vahi qissa nikal aaya  
mire dukh se kisi avaz ka rishta nikal aaya  
vo sar se paanv tak jaise sulagti shaam ka manzar  
ye kis jaadu ki basti men dil-e-tanha nikal aaya  
jin ankhon ki udasi men bayaban saans lete hain  
unhin ki yaad men naghmon ka ye dariya nikal aaya  
sulagte dil ke angan men hui khvabon ki phir barish  
kahin konpal mahak utthi kahin patta nikal aaya  
pighal uthta hai ik ik lafz jin honton ki hiddat se  
main un ki aanch pi kar aur bhi sachcha nikal aaya  
guman tha zindagi be-samt o be-manzil bayaban hai  
magar ik naam par phulon-bhara rasta nikal aaya  
bahut tha khauf jis ka phir wahi qissa nikal aaya  
mere dukh se kisi aawaz ka rishta nikal aaya  
wo sar se panw tak jaise sulagti sham ka manzar  
ye kis jadu ki basti mein dil-e-tanha nikal aaya  
jin aankhon ki udasi mein bayaban sans lete hain  
unhin ki yaad mein naghmon ka ye dariya nikal aaya  
sulagte dil ke aangan mein hui khwabon ki phir barish  
kahin konpal mahak utthi kahin patta nikal aaya  
pighal uthta hai ek ek lafz jin honton ki hiddat se  
main un ki aanch pi kar aur bhi sachcha nikal aaya  
guman tha zindagi be-samt o be-manzil bayaban hai  
magar ek nam par phulon-bhara rasta nikal aaya  
