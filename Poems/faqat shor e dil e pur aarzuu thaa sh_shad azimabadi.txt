faqat shor-e-dil-e-pur-arzu tha  
na apne jism men ham the na tu tha  
har ik ke paanv par jhukte kati umr  
na samjhe ham ki kis qalib men tu tha  
jahan pahunche usi ka nuur paaya  
jidhar dekha vahi khurshid-ru tha  
jagah daman men apne kyuun na dete  
ki tifl-e-ashk apna hi lahu tha  
kahun kya dil ki main nazuk-mizaji  
khuda bakhshe nihayat tund-khu tha  
main kaifiyyat kahun kya bazm-e-mai ki  
ki miina haath men ankhon men tu tha  
ghash aaya us ne tauli tegh jab jab  
ajab halka hamara bhi lahu tha  
bahut dhunda kahin paaya na ham ne  
bata de ye ki kis goshe men tu tha  
bacha qatil ka daman lillahil-hamd  
bahut khaula hua apna lahu tha  
udu the saqiya sab mai-kade men  
yahi ik aas thi palle pe tu tha  
libas-e-kuhna jab tha apna sad-chak  
to phir bekar paivand o rafu tha  
ghazab men aa ke tujh ko todta shaikh  
natija bahas ka kya ai subu tha  
tiri tasvir the ham bhi kisi vaqt  
yahi naqsha hamara hu-ba-hu tha  
nazar men hech tha kaunain saaqi  
labalab jaam tha ham the subu tha  
saza laghzish ki paate bazm men ham  
khuda ko khair karna tha ki tu tha  
ham apne hosh men baaqi the har tarah  
magar jab tu hamare ru-ba-ru tha  
tujhi se munh phula lete ajab kya  
saba ghunchon ka bhi akhir numu tha  
chale ham baagh se ai 'shad' kis vaqt  
bahar aane ko thi gul ka numu tha  
faqat shor-e-dil-e-pur-arzu tha  
na apne jism mein hum the na tu tha  
har ek ke panw par jhukte kati umr  
na samjhe hum ki kis qalib mein tu tha  
jahan pahunche usi ka nur paya  
jidhar dekha wahi khurshid-ru tha  
jagah daman mein apne kyun na dete  
ki tifl-e-ashk apna hi lahu tha  
kahun kya dil ki main nazuk-mizaji  
khuda bakhshe nihayat tund-khu tha  
main kaifiyyat kahun kya bazm-e-mai ki  
ki mina hath mein aankhon mein tu tha  
ghash aaya us ne tauli tegh jab jab  
ajab halka hamara bhi lahu tha  
bahut dhunda kahin paya na hum ne  
bata de ye ki kis goshe mein tu tha  
bacha qatil ka daman lillahil-hamd  
bahut khaula hua apna lahu tha  
udu the saqiya sab mai-kade mein  
yahi ek aas thi palle pe tu tha  
libas-e-kuhna jab tha apna sad-chaak  
to phir bekar paiwand o rafu tha  
ghazab mein aa ke tujh ko todta shaikh  
natija bahas ka kya ai subu tha  
teri taswir the hum bhi kisi waqt  
yahi naqsha hamara hu-ba-hu tha  
nazar mein hech tha kaunain saqi  
labaalab jam tha hum the subu tha  
saza laghzish ki pate bazm mein hum  
khuda ko khair karna tha ki tu tha  
hum apne hosh mein baqi the har tarah  
magar jab tu hamare ru-ba-ru tha  
tujhi se munh phula lete ajab kya  
saba ghunchon ka bhi aakhir numu tha  
chale hum bagh se ai 'shad' kis waqt  
bahaar aane ko thi gul ka numu tha  
