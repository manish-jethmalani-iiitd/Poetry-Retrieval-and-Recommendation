naseh ko jeb siine se fursat kabhu na ho  
dil yaar se phate to kisi se rafu na ho  
is dil ko de ke luun do jahan ye kabhu na ho  
sauda to hove tab ye ki jab us men tu na ho  
a.ina-e-vajud adam men agar tira  
vo darmiyan na ho to kahin ham ko ru na ho  
jhagda to husn o ishq ka chukta hai pal ke biich  
gar mahkame men qaazi ke tu ru-ba-ru na ho  
qatre ki khul ga.i hai girah varna ai nasim  
shor-e-dimagh murgh-e-chaman gul ki bu na ho  
guzre so guzre ahl-e-zamin uupar ai falak  
a.inda yaan talak to koi khub-ru na ho  
dil le ke tujh se barq ke shole ko dijiye  
par hai ye dar ki us ki bhi aisi hi khu na ho  
gul ki na tukhm murgh-e-chaman kar sake talash  
ham kham-fitraton se tiri justuju na ho  
'sauda' badal ke qafiya tu is ghazal ko kah  
ai be-adab tu dard se bas du-ba-du na ho  
naseh ko jeb sine se fursat kabhu na ho  
dil yar se phate to kisi se rafu na ho  
is dil ko de ke lun do jahan ye kabhu na ho  
sauda to howe tab ye ki jab us mein tu na ho  
aaina-e-wajud adam mein agar tera  
wo darmiyan na ho to kahin hum ko ru na ho  
jhagda to husn o ishq ka chukta hai pal ke bich  
gar mahkame mein qazi ke tu ru-ba-ru na ho  
qatre ki khul gai hai girah warna ai nasim  
shor-e-dimagh murgh-e-chaman gul ki bu na ho  
guzre so guzre ahl-e-zamin upar ai falak  
aainda yan talak to koi khub-ru na ho  
dil le ke tujh se barq ke shole ko dijiye  
par hai ye dar ki us ki bhi aisi hi khu na ho  
gul ki na tukhm murgh-e-chaman kar sake talash  
hum kham-fitraton se teri justuju na ho  
'sauda' badal ke qafiya tu is ghazal ko kah  
ai be-adab tu dard se bas du-ba-du na ho  
