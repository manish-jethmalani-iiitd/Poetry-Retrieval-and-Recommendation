is vus.at-e-kalam se ji tang aa gaya  
naseh tu meri jaan na le dil gaya gaya  
zid se vo phir raqib ke ghar men chala gaya  
ai rashk meri jaan ga.i tera kya gaya  
ye zof hai to dam se bhi kab tak chala gaya  
khud-raftagi ke sadme se mujh ko ghash aa gaya  
kya puchhta hai talkhi-e-ulfat men pand ko  
aisi to lazzaten hain ki tu jaan kha gaya  
kuchh aankh band hote hi ankhen si khul ga.iin  
ji ik bala-e-jan tha achchha hua gaya  
ankhen jo dhundti thiin nigah-ha-e-iltifat  
gum hona dil ka vo miri nazron se pa gaya  
bu-e-saman se shaad the aghyar-e-be-tamiz  
us gul ko e'tibar-e-nasim-o-saba gaya  
ah-e-sahar hamari falak se phiri na ho  
kaisi hava chali ye ki ji sansana gaya  
aati nahin bala-e-shab-e-gham nigah men  
kis mehr-vash ka jalva nazar men sama gaya  
ai jazb-e-dil na tham ki na thahra vo shola-ru  
aaya to garm garm va-lekin jala gaya  
mujh khanuman-kharab ka likkha ki jaan kar  
vo naama ghair ka mire ghar men gira gaya  
mehndi malega paanv se dushman to aan kar  
kyuun mere tafta siine ko thokar laga gaya  
bosa sanam ki aankh ka lete hi jaan di  
'momin' ko yaad kya hajrul-asvad aa gaya  
is wusat-e-kalam se ji tang aa gaya  
naseh tu meri jaan na le dil gaya gaya  
zid se wo phir raqib ke ghar mein chala gaya  
ai rashk meri jaan gai tera kya gaya  
ye zof hai to dam se bhi kab tak chala gaya  
khud-raftagi ke sadme se mujh ko ghash aa gaya  
kya puchhta hai talkhi-e-ulfat mein pand ko  
aisi to lazzaten hain ki tu jaan kha gaya  
kuchh aankh band hote hi aankhen si khul gain  
ji ek bala-e-jaan tha achchha hua gaya  
aankhen jo dhundti thin nigah-ha-e-iltifat  
gum hona dil ka wo meri nazron se pa gaya  
bu-e-saman se shad the aghyar-e-be-tamiz  
us gul ko e'tibar-e-nasim-o-saba gaya  
aah-e-sahar hamari falak se phiri na ho  
kaisi hawa chali ye ki ji sansana gaya  
aati nahin bala-e-shab-e-gham nigah mein  
kis mehr-wash ka jalwa nazar mein sama gaya  
ai jazb-e-dil na tham ki na thahra wo shola-ru  
aaya to garm garm wa-lekin jala gaya  
mujh khanuman-kharab ka likkha ki jaan kar  
wo nama ghair ka mere ghar mein gira gaya  
mehndi malega panw se dushman to aan kar  
kyun mere tafta sine ko thokar laga gaya  
bosa sanam ki aankh ka lete hi jaan di  
'momin' ko yaad kya hajrul-aswad aa gaya  
