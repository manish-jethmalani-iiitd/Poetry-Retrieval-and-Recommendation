jo ab bhi na taklif farma.iyega  
to bas haath malte hi rah ja.iyega  
nigahon se chhup kar kahan ja.iyega  
jahan ja.iyega hamen pa.iyega  
mira jab bura haal sun pa.iyega  
khiraman khiraman chale a.iyega  
mita kar hamen aap pachhta.iyega  
kami koi mahsus farma.iyega  
nahin khel naseh junun ki haqiqat  
samajh lijiyega to samjha.iyega  
hamen bhi ye ab dekhna hai ki ham par  
kahan tak tavajjoh na farma.iyega  
sitam ishq men aap asan na samjhen  
tadap ja.iyega jo tadpa.iyega  
ye dil hai ise dil hi bas rahne diije  
karam kijiyega to pachhta.iyega  
kahin chup rahi hai zaban-e-mohabbat  
na farma.iyega to farma.iyega  
bhulana hamara mubarak mubarak  
magar shart ye hai na yaad a.iyega  
hamen bhi na ab chain aa.ega jab tak  
in ankhon men aansu na bhar la.iyega  
tira jazba-e-shauq hai be-haqiqat  
zara phir to irshad farma.iyega  
hamin jab na honge to kya rang-e-mahfil  
kise dekh kar aap sharma.iyega  
ye maana ki de kar hamen ranj-e-furqat  
mudava-e-furqat na farma.iyega  
mohabbat mohabbat hi rahti hai lekin  
kahan tak tabi.at ko behla.iyega  
na hoga hamara hi aghosh khali  
kuchh apna bhi pahlu tahi pa.iyega  
junun ki 'jigar' koi had bhi hai akhir  
kahan tak kisi par sitam dha.iyega  
jo ab bhi na taklif farmaiyega  
to bas hath malte hi rah jaiyega  
nigahon se chhup kar kahan jaiyega  
jahan jaiyega hamein paiyega  
mera jab bura haal sun paiyega  
khiraman khiraman chale aaiyega  
mita kar hamein aap pachhtaiyega  
kami koi mahsus farmaiyega  
nahin khel naseh junun ki haqiqat  
samajh lijiyega to samjhaiyega  
hamein bhi ye ab dekhna hai ki hum par  
kahan tak tawajjoh na farmaiyega  
sitam ishq mein aap aasan na samjhen  
tadap jaiyega jo tadpaiyega  
ye dil hai ise dil hi bas rahne dije  
karam kijiyega to pachhtaiyega  
kahin chup rahi hai zaban-e-mohabbat  
na farmaiyega to farmaiyega  
bhulana hamara mubarak mubarak  
magar shart ye hai na yaad aaiyega  
hamein bhi na ab chain aaega jab tak  
in aankhon mein aansu na bhar laiyega  
tera jazba-e-shauq hai be-haqiqat  
zara phir to irshad farmaiyega  
hamin jab na honge to kya rang-e-mahfil  
kise dekh kar aap sharmaiyega  
ye mana ki de kar hamein ranj-e-furqat  
mudawa-e-furqat na farmaiyega  
mohabbat mohabbat hi rahti hai lekin  
kahan tak tabiat ko behlaiyega  
na hoga hamara hi aaghosh khali  
kuchh apna bhi pahlu tahi paiyega  
junun ki 'jigar' koi had bhi hai aakhir  
kahan tak kisi par sitam dhaiyega  
