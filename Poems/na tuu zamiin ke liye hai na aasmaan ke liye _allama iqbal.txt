na tu zamin ke liye hai na asman ke liye  
jahan hai tere liye tu nahin jahan ke liye  
ye aql o dil hain sharar shola-e-mohabbat ke  
vo khar-o-khas ke liye hai ye nistan ke liye  
maqam-e-parvarish-e-ah-o-lala hai ye chaman  
na sair-e-gul ke liye hai na ashiyan ke liye  
rahega raavi o niil o furat men kab tak  
tira safina ki hai bahr-e-be-karan ke liye  
nishan-e-rah dikhate the jo sitaron ko  
taras ga.e hain kisi mard-e-rah-dan ke liye  
nigah buland sukhan dil-navaz jaan pur-soz  
yahi hai rakht-e-safar mir-e-karvan ke liye  
zara si baat thi andesha-e-ajam ne use  
badha diya hai faqat zeb-e-dastan ke liye  
mire gulu men hai ik naghma jibra.il-ashob  
sambhal kar jise rakkha hai la-makan ke liye  
na tu zamin ke liye hai na aasman ke liye  
jahan hai tere liye tu nahin jahan ke liye  
ye aql o dil hain sharar shola-e-mohabbat ke  
wo khar-o-khas ke liye hai ye nistan ke liye  
maqam-e-parwarish-e-ah-o-lala hai ye chaman  
na sair-e-gul ke liye hai na aashiyan ke liye  
rahega rawi o nil o furaat mein kab tak  
tera safina ki hai bahr-e-be-karan ke liye  
nishan-e-rah dikhate the jo sitaron ko  
taras gae hain kisi mard-e-rah-dan ke liye  
nigah buland sukhan dil-nawaz jaan pur-soz  
yahi hai rakht-e-safar mir-e-karwan ke liye  
zara si baat thi andesha-e-ajam ne use  
badha diya hai faqat zeb-e-dastan ke liye  
mere gulu mein hai ek naghma jibrail-ashob  
sambhaal kar jise rakkha hai la-makan ke liye  
