paa.e hue is vaqt ko khona hi bahut hai  
niind aa.e to is haal men sona hi bahut hai  
itni bhi faraghat hai yahan kis ko mayassar  
ye ek taraf baith ke rona hi bahut hai  
tujh se koi filhal talab hai na tamanna  
is shahr men jaise tira hona hi bahut hai  
ham odh bhi lete hain ise vaqt-e-zarurat  
ham ko ye mohabbat ka bichhauna hi bahut hai  
ugta hai ki mitti hi men ho jaata hai miti  
is biij ka is khaak men bona hi bahut hai  
khush-hal bhi ho sakta huun main chashm-e-zadan men  
mere liye us jism ka sona hi bahut hai  
apne liye in chand sitaron ko sar-e-sham  
is shakh-e-tamasha men pirona hi bahut hai  
pahle hi bahut khaak udaa.i hai yahan par  
mere liye is dasht ka kona hi bahut hai  
dariya ki ravani ko 'zafar' chhodiye filhal  
thoda sa ye honton ko bhigona hi bahut hai  
pae hue is waqt ko khona hi bahut hai  
nind aae to is haal mein sona hi bahut hai  
itni bhi faraghat hai yahan kis ko mayassar  
ye ek taraf baith ke rona hi bahut hai  
tujh se koi filhaal talab hai na tamanna  
is shahr mein jaise tera hona hi bahut hai  
hum odh bhi lete hain ise waqt-e-zarurat  
hum ko ye mohabbat ka bichhauna hi bahut hai  
ugta hai ki mitti hi mein ho jata hai miti  
is bij ka is khak mein bona hi bahut hai  
khush-haal bhi ho sakta hun main chashm-e-zadan mein  
mere liye us jism ka sona hi bahut hai  
apne liye in chand sitaron ko sar-e-sham  
is shakh-e-tamasha mein pirona hi bahut hai  
pahle hi bahut khak udai hai yahan par  
mere liye is dasht ka kona hi bahut hai  
dariya ki rawani ko 'zafar' chhodiye filhaal  
thoda sa ye honton ko bhigona hi bahut hai  
