zer-o-bam se saz-e-khilqat ke jahan banta gaya  
ye zamin banti ga.i ye asman banta gaya  
dastan-e-jaur-e-behad khuun se likhta raha  
qatra qatra ashk-e-gham ka be-karan banta gaya  
ishq-e-tanha se huiin abad kitni manzilen  
ik musafir karvan-dar-karvan banta gaya  
main tire jis gham ko apna janta tha vo bhi to  
zeb-e-unvan-e-hadis-e-digaran banta gaya  
baat nikle baat se jaise vo tha tera bayan  
naam tera dastan-dar-dastan banta gaya  
ham ko hai ma.alum sab rudad-e-ilm-o-falsafa  
haan har iman-o-yaqin vahm-o-guman banta gaya  
main kitab-e-dil men apna hal-e-gham likhta raha  
har varaq ik bab-e-tarikh-e-jahan banta gaya  
bas usi ki tarjumani hai mire ash.ar men  
jo sukut-e-raz rangin dastan banta gaya  
main ne saunpa tha tujhe ik kaam saari umr men  
vo bigadta hi gaya ai dil kahan banta gaya  
vardat-e-dil ko dil hi men jagah dete rahe  
har hisab-e-gham hisab-e-dostan banta gaya  
meri ghutti men padi thi ho ke hal urdu zaban  
jo bhi main kahta gaya husn-e-bayan banta gaya  
vaqt ke hathon yahan kya kya khazane lut ga.e  
ek tera gham ki ganj-e-sha.igan banta gaya  
sar-zamin-e-hind par aqvam-e-alam ke 'firaq'  
qafile baste ga.e hindostan banta gaya  
zer-o-bam se saz-e-khilqat ke jahan banta gaya  
ye zamin banti gai ye aasman banta gaya  
dastan-e-jaur-e-behad khun se likhta raha  
qatra qatra ashk-e-gham ka be-karan banta gaya  
ishq-e-tanha se huin aabaad kitni manzilen  
ek musafir karwan-dar-karwan banta gaya  
main tere jis gham ko apna jaanta tha wo bhi to  
zeb-e-unwan-e-hadis-e-digaran banta gaya  
baat nikle baat se jaise wo tha tera bayan  
nam tera dastan-dar-dastan banta gaya  
hum ko hai malum sab rudad-e-ilm-o-falsafa  
han har iman-o-yaqin wahm-o-guman banta gaya  
main kitab-e-dil mein apna haal-e-gham likhta raha  
har waraq ek bab-e-tarikh-e-jahan banta gaya  
bas usi ki tarjumani hai mere ashaar mein  
jo sukut-e-raaz rangin dastan banta gaya  
main ne saunpa tha tujhe ek kaam sari umr mein  
wo bigadta hi gaya ai dil kahan banta gaya  
wardat-e-dil ko dil hi mein jagah dete rahe  
har hisab-e-gham hisab-e-dostan banta gaya  
meri ghutti mein padi thi ho ke hal urdu zaban  
jo bhi main kahta gaya husn-e-bayan banta gaya  
waqt ke hathon yahan kya kya khazane lut gae  
ek tera gham ki ganj-e-shaigan banta gaya  
sar-zamin-e-hind par aqwam-e-alam ke 'firaq'  
qafile baste gae hindostan banta gaya  
