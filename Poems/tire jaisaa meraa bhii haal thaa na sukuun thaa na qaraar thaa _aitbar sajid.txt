tire jaisa mera bhi haal tha na sukun tha na qarar tha  
yahi umr thi mire ham-nashin ki kisi se mujh ko bhi pyaar tha  
main samajh raha huun tiri kasak tira mera dard hai mushtarak  
isi gham ka tu bhi asiir hai isi dukh ka main bhi shikar tha  
faqat ek dhun thi ki rat-din isi khvab-zar men gum rahen  
vo surur aisa surur tha vo khumar aisa khumar tha  
kabhi lamha-bhar ki bhi guftugu miri us ke saath na ho saki  
mujhe fursaten nahin mil sakin vo hava ke rath par savar tha  
ham ajiib tarz ke log the ki hamare aur hi rog the  
main khizan men us ka tha muntazir use intizar-e-bahar tha  
use padh ke tum na samajh sake ki miri kitab ke ruup men  
koi qarz tha ka.i saal ka ka.i rat-jagon ka udhar tha  
tere jaisa mera bhi haal tha na sukun tha na qarar tha  
yahi umr thi mere ham-nashin ki kisi se mujh ko bhi pyar tha  
main samajh raha hun teri kasak tera mera dard hai mushtarak  
isi gham ka tu bhi asir hai isi dukh ka main bhi shikar tha  
faqat ek dhun thi ki raat-din isi khwab-zar mein gum rahen  
wo surur aisa surur tha wo khumar aisa khumar tha  
kabhi lamha-bhar ki bhi guftugu meri us ke sath na ho saki  
mujhe fursaten nahin mil sakin wo hawa ke rath par sawar tha  
hum ajib tarz ke log the ki hamare aur hi rog the  
main khizan mein us ka tha muntazir use intizar-e-bahaar tha  
use padh ke tum na samajh sake ki meri kitab ke rup mein  
koi qarz tha kai sal ka kai rat-jagon ka udhaar tha  
