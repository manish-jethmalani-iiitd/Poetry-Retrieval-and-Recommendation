baithe hain jahan saaqi paimana-e-zar le kar  
us bazm se uth aa.e ham dida-e-tar le kar  
yadon se tiri raushan mehrab-e-shab-e-hijran  
dhundhenge tujhe kab tak qindil-e-qamar le kar  
kya husn hai duniya men kya lutf hai jiine men  
dekhe to koi mera andaz-e-nazar le kar  
hoti hai zamane men kis tarah pazira.i  
niklo to zara ghar se ik zauq-e-safar le kar  
rahen chamak utthengi khurshid ki mash.al se  
hamrah saba hogi khushbu-e-sahar le kar  
makhmal si bichha denge qadmon ke tale sahil  
dariya ubal a.enge sad-mauj-e-guhar le kar  
pahna.enge taaj apna pedon ke ghane saa.e  
niklenge shajar apne khush-rang samar le kar  
lapkenge gale milne sarv aur sanobar sab  
uthenge gulistan bhi shakh-e-gul-e-tar le kar  
hanste hue shahron ki avaz bula.egi  
lab jaam ke chamkenge sau sho.ala-e-tar le kar  
aflak baja.enge saaz apne sitaron ka  
ga.enge bahut lamhe anfas-e-sharar le kar  
ye alam-e-khaki ik sayyara-e-raushan hai  
aflak se takra do taqdir-e-bashar le kar  
baithe hain jahan saqi paimana-e-zar le kar  
us bazm se uth aae hum dida-e-tar le kar  
yaadon se teri raushan mehrab-e-shab-e-hijran  
dhundhenge tujhe kab tak qindil-e-qamar le kar  
kya husn hai duniya mein kya lutf hai jine mein  
dekhe to koi mera andaz-e-nazar le kar  
hoti hai zamane mein kis tarah pazirai  
niklo to zara ghar se ek zauq-e-safar le kar  
rahen chamak utthengi khurshid ki mashal se  
hamrah saba hogi khushbu-e-sahar le kar  
makhmal si bichha denge qadmon ke tale sahil  
dariya ubal aaenge sad-mauj-e-guhar le kar  
pahnaenge taj apna pedon ke ghane sae  
niklenge shajar apne khush-rang samar le kar  
lapkenge gale milne sarw aur sanobar sab  
uthenge gulistan bhi shakh-e-gul-e-tar le kar  
hanste hue shahron ki aawaz bulaegi  
lab jam ke chamkenge sau shoala-e-tar le kar  
aflak bajaenge saz apne sitaron ka  
gaenge bahut lamhe anfas-e-sharar le kar  
ye aalam-e-khaki ek sayyara-e-raushan hai  
aflak se takra do taqdir-e-bashar le kar  
