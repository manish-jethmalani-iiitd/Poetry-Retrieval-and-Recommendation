kuchh nahin samjha huun itna mukhtasar paigham tha  
kya hava thi jis hava ke haath par paigham tha  
us ko aana tha ki vo mujh ko bulata tha kahin  
raat bhar barish thi us ka raat bhar paigham tha  
lene vaala hi koi baaqi nahin tha shahr men  
varna to us shaam koi dar-ba-dar paigham tha  
muntazir thi jaise khud hi tinka tinka aarzu  
khar-o-khas ke vaste goya sharar paigham tha  
kya musafir the ki the ranj-e-safar se be-niyaz  
aane jaane ke liye ik rah-guzar paigham tha  
koi kaghaz ek maile se lifafe men tha band  
khol kar dekha to us men sar-ba-sar paigham tha  
har qadam par raston ke rang the bikhre hue  
chalne valon ke liye apna safar paigham tha  
kuchh sifat us men parindon aur patton ki bhi thi  
kitni shadabi thi aur kaisa shajar paigham tha  
aur to laaya na tha paigham saath apne 'zafar'  
jo bhi tha us ka yahi aib o hunar paigham tha  
kuchh nahin samjha hun itna mukhtasar paigham tha  
kya hawa thi jis hawa ke hath par paigham tha  
us ko aana tha ki wo mujh ko bulata tha kahin  
raat bhar barish thi us ka raat bhar paigham tha  
lene wala hi koi baqi nahin tha shahr mein  
warna to us sham koi dar-ba-dar paigham tha  
muntazir thi jaise khud hi tinka tinka aarzu  
khar-o-khas ke waste goya sharar paigham tha  
kya musafir the ki the ranj-e-safar se be-niyaz  
aane jaane ke liye ek rah-guzar paigham tha  
koi kaghaz ek maile se lifafe mein tha band  
khol kar dekha to us mein sar-ba-sar paigham tha  
har qadam par raston ke rang the bikhre hue  
chalne walon ke liye apna safar paigham tha  
kuchh sifat us mein parindon aur patton ki bhi thi  
kitni shadabi thi aur kaisa shajar paigham tha  
aur to laya na tha paigham sath apne 'zafar'  
jo bhi tha us ka yahi aib o hunar paigham tha  
