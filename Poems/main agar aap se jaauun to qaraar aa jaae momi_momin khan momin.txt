main agar aap se ja.un to qarar aa jaa.e  
par ye darta huun ki aisa na ho yaar aa jaa.e  
bandho ab charagaro chille ki vo bhi shayad  
vasl-e-dushman ke liye su-e-mazar aa jaa.e  
kar zara aur bhi ai josh-e-junun khvar o zalil  
mujh se aisa ho ki naseh ko bhi aar aa jaa.e  
nam-e-bad-bakhti-e-ushshaq-e-khizan hai bulbul  
tu agar nikle chaman se to bahar aa jaa.e  
jiite ji ghair ko ho atish-e-dozakh ka azaab  
gar miri naash pe vo shola-azar aa jaa.e  
kulfat-e-hijr ko kya ro.uun tire samne main  
dil jo khali ho to ankhon men ghubar aa jaa.e  
mahv-e-dildar huun kis tarah na huun dushman-e-jan  
mujh pe jab naseh-e-bedard ko pyaar aa jaa.e  
thahar ja josh-e-tapish hai to tadapna lekin  
charasazon men zara dam dil-e-zar aa jaa.e  
husn-e-anjam ka 'momin' mire baare hai khayal  
yaani kahta hai vo kafir ki tu maara jaa.e  
main agar aap se jaun to qarar aa jae  
par ye darta hun ki aisa na ho yar aa jae  
bandho ab chaaragaro chille ki wo bhi shayad  
wasl-e-dushman ke liye su-e-mazar aa jae  
kar zara aur bhi ai josh-e-junun khwar o zalil  
mujh se aisa ho ki naseh ko bhi aar aa jae  
nam-e-bad-bakhti-e-ushshaq-e-khizan hai bulbul  
tu agar nikle chaman se to bahaar aa jae  
jite ji ghair ko ho aatish-e-dozakh ka azab  
gar meri nash pe wo shola-azar aa jae  
kulfat-e-hijr ko kya roun tere samne main  
dil jo khali ho to aankhon mein ghubar aa jae  
mahw-e-dildar hun kis tarah na hun dushman-e-jaan  
mujh pe jab naseh-e-bedard ko pyar aa jae  
thahar ja josh-e-tapish hai to tadapna lekin  
chaarasazon mein zara dam dil-e-zar aa jae  
husn-e-anjam ka 'momin' mere bare hai khayal  
yani kahta hai wo kafir ki tu mara jae  
