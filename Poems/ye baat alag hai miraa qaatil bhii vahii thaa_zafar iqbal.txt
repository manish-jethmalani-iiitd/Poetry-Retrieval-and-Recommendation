ye baat alag hai mira qatil bhi vahi tha  
is shahr men tarif ke qabil bhi vahi tha  
asan tha bahut us ke liye harf-e-muravvat  
aur marhala apne liye mushkil bhi vahi tha  
tabir thi apni bhi vahi khvab-e-safar ki  
afsana-e-mahrumi-e-manzil bhi vahi tha  
ik haath men talvar thi ik haath men kashkol  
zalim to vo tha hi mira saa.il bhi vahi tha  
ham aap ke apne hain vo kahta raha mujh se  
akhir saf-e-aghyar men shamil bhi vahi tha  
main laut ke aaya to gulistan-e-havas men  
tha gul bhi vahi shor-e-anadil bhi vahi tha  
daave the 'zafar' us ko bahut ba-khabari ke  
dekha to mire haal se ghafil bhi vahi tha  
ye baat alag hai mera qatil bhi wahi tha  
is shahr mein tarif ke qabil bhi wahi tha  
aasan tha bahut us ke liye harf-e-murawwat  
aur marhala apne liye mushkil bhi wahi tha  
tabir thi apni bhi wahi khwab-e-safar ki  
afsana-e-mahrumi-e-manzil bhi wahi tha  
ek hath mein talwar thi ek hath mein kashkol  
zalim to wo tha hi mera sail bhi wahi tha  
hum aap ke apne hain wo kahta raha mujh se  
aakhir saf-e-aghyar mein shamil bhi wahi tha  
main laut ke aaya to gulistan-e-hawas mein  
tha gul bhi wahi shor-e-anadil bhi wahi tha  
dawe the 'zafar' us ko bahut ba-khabari ke  
dekha to mere haal se ghafil bhi wahi tha  
