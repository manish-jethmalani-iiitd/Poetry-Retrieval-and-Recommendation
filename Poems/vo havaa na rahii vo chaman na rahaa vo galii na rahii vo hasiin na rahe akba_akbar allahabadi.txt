vo hava na rahi vo chaman na raha vo gali na rahi vo hasin na rahe  
vo falak na raha vo saman na raha vo makan na rahe vo makin na rahe  
vo gulon men gulon ki si bu na rahi vo azizon men lutf ki khu na rahi  
vo hasinon men rang-e-vafa na raha kahen aur ki kya vo hamin na rahe  
na vo aan rahi na umang rahi na vo rindi o zohd ki jang rahi  
su-e-qibla nigahon ke rukh na rahe aur dar pe naqsh-e-jabin na rahe  
na vo jaam rahe na vo mast rahe na fida.i-e-ahd-e-alast rahe  
vo tariqa-e-kar-e-jahan na raha vo mashaghil-e-raunaq-e-din na rahe  
hamen laakh zamana lubha.e to kya na.e rang jo charkh dikha.e to kya  
ye muhal hai ahl-e-vafa ke liye gham-e-millat o ulfat-e-din na rahe  
tire kucha-e-zulf men dil hai mira ab use main samajhta huun dam-e-bala  
ye ajiib sitam hai ajiib jafa ki yahan na rahe to kahin na rahe  
ye tumhare hi dam se hai bazm-e-tarab abhi jaao na tum na karo ye ghazab  
koi baith ke lutf utha.ega kya ki jo raunaq-e-bazm tumhin na rahe  
jo thiin chashm-e-falak ki bhi nur-e-nazar vahi jin pe nisar the shams o qamar  
so ab aisi miti hain vo anjuman.en ki nishan bhi un ke kahin na rahe  
vahi suraten rah ga.iin pesh-e-nazar jo zamane ko pheren idhar se udhar  
magar aise jamal-e-jahan-ara jo the raunaq-e-ru-e-zamin na rahe  
gham o ranj men 'akbar' agar hai ghira to samajh le ki ranj ko bhi hai fana  
kisi shai ko nahin hai jahan men baqa vo ziyada malul o hazin na rahe  
wo hawa na rahi wo chaman na raha wo gali na rahi wo hasin na rahe  
wo falak na raha wo saman na raha wo makan na rahe wo makin na rahe  
wo gulon mein gulon ki si bu na rahi wo azizon mein lutf ki khu na rahi  
wo hasinon mein rang-e-wafa na raha kahen aur ki kya wo hamin na rahe  
na wo aan rahi na umang rahi na wo rindi o zohd ki jang rahi  
su-e-qibla nigahon ke rukh na rahe aur dar pe naqsh-e-jabin na rahe  
na wo jam rahe na wo mast rahe na fidai-e-ahd-e-alast rahe  
wo tariqa-e-kar-e-jahan na raha wo mashaghil-e-raunaq-e-din na rahe  
hamein lakh zamana lubhae to kya nae rang jo charkh dikhae to kya  
ye muhaal hai ahl-e-wafa ke liye gham-e-millat o ulfat-e-din na rahe  
tere kucha-e-zulf mein dil hai mera ab use main samajhta hun dam-e-bala  
ye ajib sitam hai ajib jafa ki yahan na rahe to kahin na rahe  
ye tumhaare hi dam se hai bazm-e-tarab abhi jao na tum na karo ye ghazab  
koi baith ke lutf uthaega kya ki jo raunaq-e-bazm tumhin na rahe  
jo thin chashm-e-falak ki bhi nur-e-nazar wahi jin pe nisar the shams o qamar  
so ab aisi miti hain wo anjumanen ki nishan bhi un ke kahin na rahe  
wahi suraten rah gain pesh-e-nazar jo zamane ko pheren idhar se udhar  
magar aise jamal-e-jahan-ara jo the raunaq-e-ru-e-zamin na rahe  
gham o ranj mein 'akbar' agar hai ghira to samajh le ki ranj ko bhi hai fana  
kisi shai ko nahin hai jahan mein baqa wo ziyaada malul o hazin na rahe  
