apne gham ka mujhe kahan gham hai  
ai ki teri khushi muqaddam hai  
aag men jo pada vo aag hua  
husn-e-soz-e-nihan mujassam hai  
us ke shaitan ko kahan taufiq  
ishq karna gunah-e-adam hai  
dil ke dhadkon men zor-e-zarb-e-kalim  
kis qadar is habab men dam hai  
hai vahi ishq zinda-o-javed  
jise ab-e-hayat bhi sam hai  
is men thahrav ya sukun kahan  
zindagi inqalab-e-paiham hai  
ik tadap mauj-e-tah-nashin ki tarah  
zindagi ki bina-e-mohkam hai  
rahti duniya men ishq ki duniya  
na.e unvan se munazzam hai  
uthne vaali hai bazm maazi ki  
raushni kam hai zindagi kam hai  
ye bhi nazm-e-hayat hai koi  
zindagi zindagi ka matam hai  
ik muamma hai zindagi ai dost  
ye bhi teri ada-e-mub.ham hai  
ai mohabbat tu ik azaab sahi  
zindagi be tire jahannam hai  
ik talatum sa rang-o-nik.hat ka  
paikar-e-naz men dama-dam hai  
phirne ko hai rasili nim-nigah  
ahu-e-naz ma.il-e-ram hai  
ruup ke jot zer-e-pairahan  
gulsitan par rida-e-shabnam hai  
mere siine se lag ke so jaao  
palken bhari hain raat bhi kam hai  
aah ye mehrbaniyan teri  
shadmani ki aankh pur-nam hai  
narm o doshiza kis qadr hai nigah  
har nazar dastan-e-maryam hai  
mehr-o-mah shola-ha-e-saz-e-jamal  
jis ki jhankar itni maddham hai  
jaise uchhle junun ki pahli shaam  
is ada se vo zulf barham hai  
yuun bhi dil men nahin vo pahli umang  
aur teri nigah bhi kam hai  
aur kyuun chhedti hai gardish-e-charkh  
vo nazar phir ga.i ye kya kam hai  
ru-kash-e-sad-harim-e-dil hai faza  
vo jahan hain ajiib aalam hai  
diye jaati hai lau sada-e-'firaq'  
haan vahi soz-o-saz kam kam hai  
apne gham ka mujhe kahan gham hai  
ai ki teri khushi muqaddam hai  
aag mein jo pada wo aag hua  
husn-e-soz-e-nihan mujassam hai  
us ke shaitan ko kahan taufiq  
ishq karna gunah-e-adam hai  
dil ke dhadkon mein zor-e-zarb-e-kalim  
kis qadar is habab mein dam hai  
hai wahi ishq zinda-o-jawed  
jise aab-e-hayat bhi sam hai  
is mein thahraw ya sukun kahan  
zindagi inqalab-e-paiham hai  
ek tadap mauj-e-tah-nashin ki tarah  
zindagi ki bina-e-mohkam hai  
rahti duniya mein ishq ki duniya  
nae unwan se munazzam hai  
uthne wali hai bazm mazi ki  
raushni kam hai zindagi kam hai  
ye bhi nazm-e-hayat hai koi  
zindagi zindagi ka matam hai  
ek muamma hai zindagi ai dost  
ye bhi teri ada-e-mubham hai  
ai mohabbat tu ek azab sahi  
zindagi be tere jahannam hai  
ek talatum sa rang-o-nikhat ka  
paikar-e-naz mein dama-dam hai  
phirne ko hai rasili nim-nigah  
aahu-e-naz mail-e-ram hai  
rup ke jot zer-e-pairahan  
gulsitan par rida-e-shabnam hai  
mere sine se lag ke so jao  
palken bhaari hain raat bhi kam hai  
aah ye mehrbaniyan teri  
shadmani ki aankh pur-nam hai  
narm o doshiza kis qadr hai nigah  
har nazar dastan-e-maryam hai  
mehr-o-mah shola-ha-e-saz-e-jamal  
jis ki jhankar itni maddham hai  
jaise uchhle junun ki pahli sham  
is ada se wo zulf barham hai  
yun bhi dil mein nahin wo pahli umang  
aur teri nigah bhi kam hai  
aur kyun chhedti hai gardish-e-charkh  
wo nazar phir gai ye kya kam hai  
ru-kash-e-sad-harim-e-dil hai faza  
wo jahan hain ajib aalam hai  
diye jati hai lau sada-e-'firaq'  
han wahi soz-o-saz kam kam hai  
