tujh qaid se dil ho kar azad bahut roya  
lazzat ko asiri ki kar yaad bahut roya  
tasvir miri tujh bin ''mani'' ne jo khenchi thi  
andaz samajh us ka ''bahzad'' bahut roya  
naale ne tire bulbul nam chashm na ki gul ki  
fariyad miri sun kar sayyad bahut roya  
juen padi bahti hain ja dekh gulistan men  
tujh qad se khajil ho kar shamshad bahut roya  
a.ina jo paani men hai gharq ye baa.is hai  
tujh sakht-dili aage faulad bahut roya  
yaan tak mire mash.had se hai tishna-labi paida  
is samt jo ho guzra jallad bahut roya  
'sauda' se ye main puchha dil main bhi kisi ko duun  
vo kar ke bayan apni rudad bahut roya  
tujh qaid se dil ho kar aazad bahut roya  
lazzat ko asiri ki kar yaad bahut roya  
taswir meri tujh bin mani ne jo khenchi thi  
andaz samajh us ka bahzad bahut roya  
nale ne tere bulbul nam chashm na ki gul ki  
fariyaad meri sun kar sayyaad bahut roya  
juen padi bahti hain ja dekh gulistan mein  
tujh qad se khajil ho kar shamshad bahut roya  
aaina jo pani mein hai gharq ye bais hai  
tujh sakht-dili aage faulad bahut roya  
yan tak mere mashhad se hai tishna-labi paida  
is samt jo ho guzra jallad bahut roya  
'sauda' se ye main puchha dil main bhi kisi ko dun  
wo kar ke bayan apni rudad bahut roya  
