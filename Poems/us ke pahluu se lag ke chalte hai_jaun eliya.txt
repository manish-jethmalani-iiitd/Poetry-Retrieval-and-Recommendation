us ke pahlu se lag ke chalte hain  
ham kahin talne se talte hain  
band hai mai-kadon ke darvaze  
ham to bas yunhi chal nikalte hain  
main usi tarah to bahalta huun  
aur sab jis tarah bahalte hain  
vo hai jaan ab har ek mahfil ki  
ham bhi ab ghar se kam nikalte hain  
kya takalluf karen ye kahne men  
jo bhi khush hai ham us se jalte hain  
hai use duur ka safar dar-pesh  
ham sambhale nahin sambhalte hain  
shaam furqat ki lahlha uthi  
vo hava hai ki zakhm bharte hain  
hai ajab faisle ka sahra bhi  
chal na padiye to paanv jalte hain  
ho raha huun main kis tarah barbad  
dekhne vaale haath malte hain  
tum bano rang tum bano khushbu  
ham to apne sukhan men dhalte hain  
us ke pahlu se lag ke chalte hain  
hum kahin talne se talte hain  
band hai mai-kadon ke darwaze  
hum to bas yunhi chal nikalte hain  
main usi tarah to bahalta hun  
aur sab jis tarah bahalte hain  
wo hai jaan ab har ek mahfil ki  
hum bhi ab ghar se kam nikalte hain  
kya takalluf karen ye kahne mein  
jo bhi khush hai hum us se jalte hain  
hai use dur ka safar dar-pesh  
hum sambhaale nahin sambhalte hain  
sham furqat ki lahlha uthi  
wo hawa hai ki zakhm bharte hain  
hai ajab faisle ka sahra bhi  
chal na padiye to panw jalte hain  
ho raha hun main kis tarah barbaad  
dekhne wale hath malte hain  
tum bano rang tum bano khushbu  
hum to apne sukhan mein dhalte hain  
