ek qatra ashk ka chhalka to dariya kar diya  
ek musht-e-khak jo bikhri to sahra kar diya  
mere tuute hausle ke par nikalte dekh kar  
us ne divaron ko apni aur uncha kar diya  
vardat-e-qalb likkhi ham ne farzi naam se  
aur hathon-hath us ko khud hi le ja kar diya  
us ki narazi ka suraj jab sava neze pe tha  
apne harf-e-ijz hi ne sar pe saaya kar diya  
duniya bhar ki khaak koi chhanta phirta hai ab  
aap ne dar se utha kar kaisa rusva kar diya  
ab na koi khauf dil men aur na ankhon men umiid  
tu ne marg-e-na-gahan bimar achchha kar diya  
bhuul ja ye kal tire naqsh-e-qadam the chand par  
dekh un hathon ko kis ne aaj kaasa kar diya  
ham to kahne ja rahe the hamza-e-ye vassalam  
biich men us ne achanak nun-ghunna kar diya  
ham ko gaali ke liye bhi lab hila sakte nahin  
ghair ko bosa diya to munh se dikhla kar diya  
tirgi ki bhi koi had hoti hai akhir miyan  
surkh parcham ko jala kar hi ujala kar diya  
bazm men ahl-e-sukhan taqti.a farmate rahe  
aur ham ne apne dil ka bojh halka kar diya  
jaane kis ke muntazir baithe hain jhadu pher kar  
dil se har khvahish ko 'adil' ham ne chalta kar diya  
ek qatra ashk ka chhalka to dariya kar diya  
ek musht-e-khak jo bikhri to sahra kar diya  
mere tute hausle ke par nikalte dekh kar  
us ne diwaron ko apni aur uncha kar diya  
wardat-e-qalb likkhi hum ne farzi nam se  
aur hathon-hath us ko khud hi le ja kar diya  
us ki naraazi ka suraj jab sawa neze pe tha  
apne harf-e-ijz hi ne sar pe saya kar diya  
duniya bhar ki khak koi chhanta phirta hai ab  
aap ne dar se utha kar kaisa ruswa kar diya  
ab na koi khauf dil mein aur na aankhon mein umid  
tu ne marg-e-na-gahan bimar achchha kar diya  
bhul ja ye kal tere naqsh-e-qadam the chand par  
dekh un hathon ko kis ne aaj kasa kar diya  
hum to kahne ja rahe the hamza-e-ye wassalam  
bich mein us ne achanak nun-ghunna kar diya  
hum ko gali ke liye bhi lab hila sakte nahin  
ghair ko bosa diya to munh se dikhla kar diya  
tirgi ki bhi koi had hoti hai aakhir miyan  
surkh parcham ko jala kar hi ujala kar diya  
bazm mein ahl-e-sukhan taqtia farmate rahe  
aur hum ne apne dil ka bojh halka kar diya  
jaane kis ke muntazir baithe hain jhadu pher kar  
dil se har khwahish ko 'adil' hum ne chalta kar diya  
