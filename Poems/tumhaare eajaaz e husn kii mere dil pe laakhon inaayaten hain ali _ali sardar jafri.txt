tumhare e.ajaz-e-husn ki mere dil pe lakhon inayaten hain  
tumhari hi den mere zauq-e-nazar ki saari latafaten hain  
javan hai suraj jabin pe jis ke tumhare mathe ki raushni hai  
sahar hasin hai ki us ke rukh par tumhare rukh ki sabahaten hain  
main jin baharon ki parvarish kar raha huun zindan-e-gham men hamdam  
kisi ke gesu-o-chashm-o-rukhsar-o-lab ki rangin hikayaten hain  
na jaane chhalka.e jaam kitne na jaane kitne subu uchhale  
magar miri tishnagi ki ab bhi tiri nazar se shikayaten hain  
main apni ankhon men sail-e-ashk-e-ravan nahin bijliyan liye huun  
jo sar-buland aur ghayur hain ahl-e-gham ye un ki rivayaten hain  
main raat ki god men sitare nahin sharare bikherta huun  
sahar ke dil men jo apne ashkon se bo raha huun baghavaten hain  
ye sha.iri-e-nau ki paighambari zamane ki davari hai  
labon pe mere sahifa-e-inqilab ki surkh ayaten hain  
tumhaare eajaz-e-husn ki mere dil pe lakhon inayaten hain  
tumhaari hi den mere zauq-e-nazar ki sari latafaten hain  
jawan hai suraj jabin pe jis ke tumhaare mathe ki raushni hai  
sahar hasin hai ki us ke rukh par tumhaare rukh ki sabahaten hain  
main jin bahaaron ki parwarish kar raha hun zindan-e-gham mein hamdam  
kisi ke gesu-o-chashm-o-rukhsar-o-lab ki rangin hikayaten hain  
na jaane chhalkae jam kitne na jaane kitne subu uchhaale  
magar meri tishnagi ki ab bhi teri nazar se shikayaten hain  
main apni aankhon mein sail-e-ashk-e-rawan nahin bijliyan liye hun  
jo sar-buland aur ghayur hain ahl-e-gham ye un ki riwayaten hain  
main raat ki god mein sitare nahin sharare bikherta hun  
sahar ke dil mein jo apne ashkon se bo raha hun baghawaten hain  
ye shairi-e-nau ki paighambari zamane ki dawari hai  
labon pe mere sahifa-e-inqilab ki surkh aayaten hain  
