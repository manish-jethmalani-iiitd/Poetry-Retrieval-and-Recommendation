vo kahan saath sulate hain mujhe  
khvab kya kya nazar aate hain mujhe  
us pari-vash se lagate hain mujhe  
log divana banate hain mujhe  
ya rab un ka bhi janaza utthe  
yaar us ku se uthate hain mujhe  
abru-e-tegh se iima hai ki aa  
qatl karne ko bulate hain mujhe  
bevafa.i ka adu ki hai gila  
lutf men bhi vo satate hain mujhe  
hairat-e-husn se ye shakl bani  
ki vo a.ina dikhate hain mujhe  
phunk de atish-e-dil daagh mire  
us ki khu yaad dilate hain mujhe  
gar kahe ghamza kise qatl karun  
to isharat se batate hain mujhe  
main to us zulf ki bu par ghash huun  
charagar mushk sunghate hain mujhe  
sho.ala-ru kahte hain aghyar ko vo  
apne nazdik jalate hain mujhe  
jaan ga.i par na ga.i jaur-kashi  
ba.ad-e-murdan bhi dabate hain mujhe  
vo jo kahte hain tujhe aag lage  
muzhda-e-vasl sunate hain mujhe  
ab ye surat hai ki ai parda-nashin  
tujh se ahbab chhupate hain mujhe  
'momin' aur dair khuda khair kare  
taur bedhab nazar aate hain mujhe  
wo kahan sath sulate hain mujhe  
khwab kya kya nazar aate hain mujhe  
us pari-wash se lagate hain mujhe  
log diwana banate hain mujhe  
ya rab un ka bhi janaza utthe  
yar us ku se uthate hain mujhe  
abru-e-tegh se ima hai ki aa  
qatl karne ko bulate hain mujhe  
bewafai ka adu ki hai gila  
lutf mein bhi wo satate hain mujhe  
hairat-e-husn se ye shakl bani  
ki wo aaina dikhate hain mujhe  
phunk de aatish-e-dil dagh mere  
us ki khu yaad dilate hain mujhe  
gar kahe ghamza kise qatl karun  
to ishaarat se batate hain mujhe  
main to us zulf ki bu par ghash hun  
chaaragar mushk sunghate hain mujhe  
shoala-ru kahte hain aghyar ko wo  
apne nazdik jalate hain mujhe  
jaan gai par na gai jaur-kashi  
baad-e-murdan bhi dabaate hain mujhe  
wo jo kahte hain tujhe aag lage  
muzhda-e-wasl sunate hain mujhe  
ab ye surat hai ki ai parda-nashin  
tujh se ahbab chhupate hain mujhe  
'momin' aur dair khuda khair kare  
taur bedhab nazar aate hain mujhe  
