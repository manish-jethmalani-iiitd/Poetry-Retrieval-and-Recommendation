na dil apna na gham apna na koi gham-gusar apna  
ham apna jante har chiiz ko hota jo yaar apna  
jame kis tarah is hairat-kade men e'tibar apna  
na dil apna na jaan apni na ham apne na yaar apna  
haqiqat men hamin ko jab nahin khud e'tibar apna  
ghalat samjhi agar samjhi hai tan ko jan-e-zar apna  
kahin hai daam arman ka kahin daane ummidon ke  
ajal karti hai kis kis ghaat se ham ko shikar apna  
ilahi khair ho ab ke bahar-e-bagh ne phir bhi  
jamaya be-tarah bulbul ke dil par e'tibar apna  
jo mai ko dhaal bhi len ham to saaqi ke ishare par  
nahin is ke alava mai-kade men ikhtiyar apna  
agar qasid haqiqat men payam-e-vasl laaya hai  
to kyuun aansu bhare munh dekhta hai gham-gusar apna  
zarurat kya kisi ko is taraf ho kar guzarne ki  
alag ai bekasi basti se hai koson mazar apna  
ma.aaz allah furqat ki hain raten qabr ki raten  
abhi se yaan hua jaata hai sun sun kar fishar apna  
gulon ki surkh rangat jism men lauke lagati hai  
dikhati hai tamasha kis ki ankhon ko bahar apna  
khatar kya kashti-e-mai ko bhala mauj-e-havadis ka  
na beda paar ho kyunkar ki khud saaqi hai yaar apna  
chhupa lega kisi din arsh tak ko apne daman men  
dikha dega tamasha phail kar musht-e-ghubar apna  
khabar kya ghaib ki gham-khvar ko aur yaan ye aalam hai  
kaha jaata nahin apni zaban se hal-e-zar apna  
nahin karta gavara rah-rau ke dil pe mail aana  
uda karta hai raste se alag hat kar ghubar apna  
dam aaya naak men fariyadiyon ke shor o ghaugha se  
qayamat men abas kyuun khinch laaya intishar apna  
ham ik mehman hain ham se dosti karne ka hasil kya  
nahin kuchh is jahan men ai shab-e-gham e'tibar apna  
kuchh aisa kar ki khuld abad tak ai 'shad' ja pahunchen  
abhi tak raah men vo kar rahe hain intizar apna  
na dil apna na gham apna na koi gham-gusar apna  
hum apna jaante har chiz ko hota jo yar apna  
jame kis tarah is hairat-kade mein e'tibar apna  
na dil apna na jaan apni na hum apne na yar apna  
haqiqat mein hamin ko jab nahin khud e'tibar apna  
ghalat samjhi agar samjhi hai tan ko jaan-e-zar apna  
kahin hai dam arman ka kahin dane ummidon ke  
ajal karti hai kis kis ghat se hum ko shikar apna  
ilahi khair ho ab ke bahaar-e-bagh ne phir bhi  
jamaya be-tarah bulbul ke dil par e'tibar apna  
jo mai ko dhaal bhi len hum to saqi ke ishaare par  
nahin is ke alawa mai-kade mein ikhtiyar apna  
agar qasid haqiqat mein payam-e-wasl laya hai  
to kyun aansu bhare munh dekhta hai gham-gusar apna  
zarurat kya kisi ko is taraf ho kar guzarne ki  
alag ai bekasi basti se hai koson mazar apna  
maaz allah furqat ki hain raaten qabr ki raaten  
abhi se yan hua jata hai sun sun kar fishaar apna  
gulon ki surkh rangat jism mein lauke lagati hai  
dikhati hai tamasha kis ki aankhon ko bahaar apna  
khatar kya kashti-e-mai ko bhala mauj-e-hawadis ka  
na beda par ho kyunkar ki khud saqi hai yar apna  
chhupa lega kisi din arsh tak ko apne daman mein  
dikha dega tamasha phail kar musht-e-ghubar apna  
khabar kya ghaib ki gham-khwar ko aur yan ye aalam hai  
kaha jata nahin apni zaban se haal-e-zar apna  
nahin karta gawara rah-rau ke dil pe mail aana  
uda karta hai raste se alag hat kar ghubar apna  
dam aaya nak mein fariyaadiyon ke shor o ghaugha se  
qayamat mein abas kyun khinch laya intishaar apna  
hum ek mehman hain hum se dosti karne ka hasil kya  
nahin kuchh is jahan mein ai shab-e-gham e'tibar apna  
kuchh aisa kar ki khuld aabaad tak ai 'shad' ja pahunchen  
abhi tak rah mein wo kar rahe hain intizar apna  
