shauq ke hathon ai dil-e-muztar kya hona hai kya hoga  
ishq to rusva ho hi chuka hai husn bhi kya rusva hoga  
husn ki bazm-e-khas men ja kar is se ziyada kya hoga  
koi naya paiman bandhenge koi naya va.ada hoga  
charagari sar ankhon par is charagari se kya hoga  
dard ki apni aap dava hai tum se kya achchha hoga  
va.iz-e-sada-lauh se kah do chhode uqba ki baten  
is duniya men kya rakkha hai is duniya men kya hoga  
tum bhi 'majaz' insan ho akhir laakh chhupao ishq apna  
ye bhed magar khul ja.ega ye raaz magar ifsha hoga  
shauq ke hathon ai dil-e-muztar kya hona hai kya hoga  
ishq to ruswa ho hi chuka hai husn bhi kya ruswa hoga  
husn ki bazm-e-khas mein ja kar is se ziyaada kya hoga  
koi naya paiman bandhenge koi naya wada hoga  
chaaragari sar aankhon par is chaaragari se kya hoga  
dard ki apni aap dawa hai tum se kya achchha hoga  
waiz-e-sada-lauh se kah do chhode uqba ki baaten  
is duniya mein kya rakkha hai is duniya mein kya hoga  
tum bhi 'majaz' insan ho aakhir lakh chhupao ishq apna  
ye bhed magar khul jaega ye raaz magar ifsha hoga  
