ye raat bhayanak hijr ki hai katenge bade alam se ham  
talne ki nahin ye kaali bala samjhe hue the shaam se ham  
jab qais pahad is sar se tale iid aa.i tab aa.i jaan men jaan  
ta der ajab aalam men rahe honton ko mila.e jaam se ham  
tha maut ka khatka jan-farsa sad shukr ki nikla vo kanta  
gar ho na qayamat ka dhadka ab to hain bade aram se ham  
ta-manzil-e-janan saath raha kam-bakht tasavvur ghairon ka  
shauq apne qadam khincha hi kiya palta hi kiye har gaam se ham  
ulfat ne unhin ki haq ki taraf phera mire dil ko shukr-e-khuda  
tamir karen masjid koi kyunkar na buton ke naam se ham  
ai ham-nafaso dam lene do bhule hue naghme yaad aa len  
aa.e hain chaman men ud ke abhi chhute hain isi dam daam se ham  
baton men guzarte hijr ke din ai kaash ki donon mil jaate  
ham se hai dil-e-nakam khafa azurda dil-e-nakam se ham  
yuun un ke adab ya khatir se har baat ko le len apne sar  
jab dil hai unhin ke qaabu men phir paak hain har ilzam se ham  
vo samjhe ki ham ne maar liya ham samjhe milenge akhir vo  
milte hi nigah ke donon khush aghaz se vo anjam se ham  
duniya men takhallus koi na tha kya niil ka tiika 'shad' hi tha  
tum vaj.h na puchho kuchh is ki chidh jaate hain kyuun is naam se ham  
ye raat bhayanak hijr ki hai katenge bade aalam se hum  
talne ki nahin ye kali bala samjhe hue the sham se hum  
jab qais pahad is sar se tale id aai tab aai jaan mein jaan  
ta der ajab aalam mein rahe honton ko milae jam se hum  
tha maut ka khatka jaan-farsa sad shukr ki nikla wo kanta  
gar ho na qayamat ka dhadka ab to hain bade aaram se hum  
ta-manzil-e-jaanan sath raha kam-bakht tasawwur ghairon ka  
shauq apne qadam khincha hi kiya palta hi kiye har gam se hum  
ulfat ne unhin ki haq ki taraf phera mere dil ko shukr-e-khuda  
tamir karen masjid koi kyunkar na buton ke nam se hum  
ai ham-nafaso dam lene do bhule hue naghme yaad aa len  
aae hain chaman mein ud ke abhi chhute hain isi dam dam se hum  
baaton mein guzarte hijr ke din ai kash ki donon mil jate  
hum se hai dil-e-nakaam khafa aazurda dil-e-nakaam se hum  
yun un ke adab ya khatir se har baat ko le len apne sar  
jab dil hai unhin ke qabu mein phir pak hain har ilzam se hum  
wo samjhe ki hum ne mar liya hum samjhe milenge aakhir wo  
milte hi nigah ke donon khush aaghaz se wo anjam se hum  
duniya mein takhallus koi na tha kya nil ka tika 'shad' hi tha  
tum wajh na puchho kuchh is ki chidh jate hain kyun is nam se hum  
