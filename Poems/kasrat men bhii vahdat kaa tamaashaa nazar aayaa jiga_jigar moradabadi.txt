kasrat men bhi vahdat ka tamasha nazar aaya  
jis rang men dekha tujhe yakta nazar aaya  
jab us rukh-e-pur-nur ka jalva nazar aaya  
ka.aba nazar aaya na kalisa nazar aaya  
ye husn ye shokhi ye karishma ye ada.en  
duniya nazar aa.i mujhe to kya nazar aaya  
ik sarkhushi-e-ishq hai ik be-khudi-e-shauq  
ankhon ko khuda jaane miri kya nazar aaya  
jab dekh na sakte the to dariya bhi tha qatra  
jab aankh khuli qatra bhi dariya nazar aaya  
qurban tiri shan-e-inayat ke dil o jaan  
is kam-nigahi par mujhe kya kya nazar aaya  
har rang tire rang men duuba hua nikla  
har naqsh tira naqsh-e-kaf-e-pa nazar aaya  
ankhon ne dikha di jo tire gham ki haqiqat  
aalam mujhe saara tah-o-bala nazar aaya  
har jalve ko dekha tire jalvon se munavvar  
har bazm men tu anjuman-ara nazar aaya  
kasrat mein bhi wahdat ka tamasha nazar aaya  
jis rang mein dekha tujhe yakta nazar aaya  
jab us rukh-e-pur-nur ka jalwa nazar aaya  
kaba nazar aaya na kalisa nazar aaya  
ye husn ye shokhi ye karishma ye adaen  
duniya nazar aai mujhe to kya nazar aaya  
ek sarkhushi-e-ishq hai ek be-khudi-e-shauq  
aankhon ko khuda jaane meri kya nazar aaya  
jab dekh na sakte the to dariya bhi tha qatra  
jab aankh khuli qatra bhi dariya nazar aaya  
qurban teri shan-e-inayat ke dil o jaan  
is kam-nigahi par mujhe kya kya nazar aaya  
har rang tere rang mein duba hua nikla  
har naqsh tera naqsh-e-kaf-e-pa nazar aaya  
aankhon ne dikha di jo tere gham ki haqiqat  
aalam mujhe sara tah-o-baala nazar aaya  
har jalwe ko dekha tere jalwon se munawwar  
har bazm mein tu anjuman-ara nazar aaya  
