ye nik.haton ki narm-ravi ye hava ye raat  
yaad aa rahe hain ishq ko tuute ta.alluqat  
mayusiyon ki god men dam todta hai ishq  
ab bhi koi bana le to bigdi nahin hai baat  
kuchh aur bhi to ho in isharat ke siva  
ye sab to ai nigah-e-karam baat baat baat  
ik umr kat ga.i hai tire intizar men  
aise bhi hain ki kat na saki jin se ek raat  
ham ahl-e-intizar ke aahat pe kaan the  
thandi hava thi gham tha tira dhal chali thi raat  
yuun to bachi bachi si uthi vo nigah-e-naz  
duniya-e-dil men ho hi ga.i koi vardat  
jin ka suragh pa na saki gham ki ruuh bhi  
nadan hue hain ishq men aise bhi sanehat  
har sa.i o har amal men mohabbat ka haath hai  
ta.amir-e-zindagi ke samajh kuchh muharrikat  
us ja tiri nigah mujhe le ga.i jahan  
leti ho jaise saans ye be-jan ka.enat  
kya niind aa.e us ko jise jagna na aa.e  
jo din ko din kare vo kare raat ko bhi raat  
dariya ke madd-o-jazr bhi paani ke khel hain  
hasti hi ke karishme hain kya maut kya hayat  
ahl-e-raza men shan-e-baghavat bhi ho zara  
itni bhi zindagi na ho paband-e-rasmiyat  
ham ahl-e-gham ne rang-e-zamana badal diya  
koshish to ki sabhi ne magar ban pade ki baat  
paida kare zamin na.i asman naya  
itna to le koi asar-e-daur-ka.enat  
sha.ir huun gahri niind men hain jo haqiqaten  
chaunka rahe hain un ko bhi mere tavahhumat  
mujh ko to gham ne fursat-e-gham bhi na di 'firaq'  
de fursat-e-hayat na jaise gham-e-hayat  
ye nikhaton ki narm-rawi ye hawa ye raat  
yaad aa rahe hain ishq ko tute talluqat  
mayusiyon ki god mein dam todta hai ishq  
ab bhi koi bana le to bigdi nahin hai baat  
kuchh aur bhi to ho in ishaaraat ke siwa  
ye sab to ai nigah-e-karam baat baat baat  
ek umr kat gai hai tere intizar mein  
aise bhi hain ki kat na saki jin se ek raat  
hum ahl-e-intizar ke aahat pe kan the  
thandi hawa thi gham tha tera dhal chali thi raat  
yun to bachi bachi si uthi wo nigah-e-naz  
duniya-e-dil mein ho hi gai koi wardat  
jin ka suragh pa na saki gham ki ruh bhi  
nadan hue hain ishq mein aise bhi sanehat  
har sai o har amal mein mohabbat ka hath hai  
tamir-e-zindagi ke samajh kuchh muharrikat  
us ja teri nigah mujhe le gai jahan  
leti ho jaise sans ye be-jaan kaenat  
kya nind aae us ko jise jagna na aae  
jo din ko din kare wo kare raat ko bhi raat  
dariya ke madd-o-jazr bhi pani ke khel hain  
hasti hi ke karishme hain kya maut kya hayat  
ahl-e-raza mein shan-e-baghawat bhi ho zara  
itni bhi zindagi na ho paband-e-rasmiyat  
hum ahl-e-gham ne rang-e-zamana badal diya  
koshish to ki sabhi ne magar ban pade ki baat  
paida kare zamin nai aasman naya  
itna to le koi asar-e-daur-kaenat  
shair hun gahri nind mein hain jo haqiqaten  
chaunka rahe hain un ko bhi mere tawahhumat  
mujh ko to gham ne fursat-e-gham bhi na di 'firaq'  
de fursat-e-hayat na jaise gham-e-hayat  
