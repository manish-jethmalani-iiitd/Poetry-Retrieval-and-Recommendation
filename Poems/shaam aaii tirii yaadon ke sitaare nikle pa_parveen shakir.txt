shaam aa.i tiri yadon ke sitare nikle  
rang hi gham ke nahin naqsh bhi pyare nikle  
ek mauhum tamanna ke sahare nikle  
chand ke saath tire hijr ke maare nikle  
koi mausam ho magar shan-e-kham-o-pech vahi  
raat ki tarah koi zulf sanvare nikle  
raqs jin ka hamen sahil se baha laaya tha  
vo bhanvar aankh tak aa.e to kinare nikle  
vo to jaan le ke bhi vaisa hi subuk-nam raha  
ishq ke baab men sab jurm hamare nikle  
ishq dariya hai jo tere vo tahi-dast rahe  
vo jo duube the kisi aur kinare nikle  
dhuup ki rut men koi chhanv ugata kaise  
shakh phuti thi ki ham-sayon men aare nikle  
sham aai teri yaadon ke sitare nikle  
rang hi gham ke nahin naqsh bhi pyare nikle  
ek mauhum tamanna ke sahaare nikle  
chand ke sath tere hijr ke mare nikle  
koi mausam ho magar shan-e-kham-o-pech wahi  
raat ki tarah koi zulf sanware nikle  
raqs jin ka hamein sahil se baha laya tha  
wo bhanwar aankh tak aae to kinare nikle  
wo to jaan le ke bhi waisa hi subuk-nam raha  
ishq ke bab mein sab jurm hamare nikle  
ishq dariya hai jo tere wo tahi-dast rahe  
wo jo dube the kisi aur kinare nikle  
dhup ki rut mein koi chhanw ugata kaise  
shakh phuti thi ki ham-sayon mein aare nikle  
