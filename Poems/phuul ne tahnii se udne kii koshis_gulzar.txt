phuul ne tahni se udne ki koshish ki  
ik taa.ir ka dil rakhne ki koshish ki  
kal phir chand ka khanjar ghonp ke siine men  
raat ne meri jaan lene ki koshish ki  
koi na koi rahbar rasta kaat gaya  
jab bhi apni rah chalne ki koshish ki  
kitni lambi khamoshi se guzra huun  
un se kitna kuchh kahne ki koshish ki  
ek hi khvab ne saari raat jagaya hai  
main ne har karvat sone ki koshish ki  
ek sitara jaldi jaldi duub gaya  
main ne jab taare ginne ki koshish ki  
naam mira tha aur pata apne ghar ka  
us ne mujh ko khat likhne ki koshish ki  
ek dhuen ka marghola sa nikla hai  
mitti men jab dil bone ki koshish ki  
phul ne tahni se udne ki koshish ki  
ek tair ka dil rakhne ki koshish ki  
kal phir chand ka khanjar ghonp ke sine mein  
raat ne meri jaan lene ki koshish ki  
koi na koi rahbar rasta kat gaya  
jab bhi apni rah chalne ki koshish ki  
kitni lambi khamoshi se guzra hun  
un se kitna kuchh kahne ki koshish ki  
ek hi khwab ne sari raat jagaya hai  
main ne har karwat sone ki koshish ki  
ek sitara jaldi jaldi dub gaya  
main ne jab tare ginne ki koshish ki  
nam mera tha aur pata apne ghar ka  
us ne mujh ko khat likhne ki koshish ki  
ek dhuen ka marghola sa nikla hai  
mitti mein jab dil bone ki koshish ki  
