iza-dahi ki daad jo paata raha huun main  
har naz-afrin ko satata raha huun main  
ai khush-khiram paanv ke chhale to gin zara  
tujh ko kahan kahan na phirata raha huun main  
ik husn-e-be-misal ki tamsil ke liye  
parchha.iyon pe rang girata raha huun main  
kya mil gaya zamir-e-hunar bech kar mujhe  
itna ki sirf kaam chalata raha huun main  
ruhon ke parda-posh gunahon se be-khabar  
jismon ki nekiyan hi ginata raha huun main  
tujh ko khabar nahin ki tira karb dekh kar  
akasr tira mazaq udata raha huun main  
shayad mujhe kisi se mohabbat nahin hui  
lekin yaqin sab ko dilata raha huun main  
ik satr bhi kabhi na likhi main ne tere naam  
pagal tujhi ko yaad bhi aata raha huun main  
jis din se e'timad men aaya tira shabab  
us din se tujh pe zulm hi dhata raha huun main  
apna misaliya mujhe ab tak na mil saka  
zarron ko aftab banata raha huun main  
bedar kar ke tere badan ki khud-agahi  
tere badan ki umr ghatata raha huun main  
kal dopahar ajiib si ik be-dili rahi  
bas tiliyan jala ke bujhata raha huun main  
iza-dahi ki dad jo pata raha hun main  
har naz-afrin ko satata raha hun main  
ai khush-khiram panw ke chhaale to gin zara  
tujh ko kahan kahan na phiraata raha hun main  
ek husn-e-be-misal ki tamsil ke liye  
parchhaiyon pe rang giraata raha hun main  
kya mil gaya zamir-e-hunar bech kar mujhe  
itna ki sirf kaam chalata raha hun main  
ruhon ke parda-posh gunahon se be-khabar  
jismon ki nekiyan hi ginata raha hun main  
tujh ko khabar nahin ki tera karb dekh kar  
akasr tera mazaq udata raha hun main  
shayad mujhe kisi se mohabbat nahin hui  
lekin yaqin sab ko dilata raha hun main  
ek satr bhi kabhi na likhi main ne tere nam  
pagal tujhi ko yaad bhi aata raha hun main  
jis din se e'timad mein aaya tera shabab  
us din se tujh pe zulm hi dhata raha hun main  
apna misaliya mujhe ab tak na mil saka  
zarron ko aaftab banata raha hun main  
bedar kar ke tere badan ki khud-agahi  
tere badan ki umr ghatata raha hun main  
kal dopahar ajib si ek be-dili rahi  
bas tiliyan jala ke bujhata raha hun main  
