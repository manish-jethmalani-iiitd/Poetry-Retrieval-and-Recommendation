na us ka bhed yaari se na ayyari se haath aaya  
khuda agah hai dil ki khabardari se haath aaya  
na hon jin ke thikane hosh vo manzil ko kya pahunche  
ki rasta haath aaya jis ki hushyari se haath aaya  
hua haq men hamare kyuun sitamgar asman itna  
koi puchhe ki zalim kya sitamgari se haath aaya  
agarche mal-e-duniya haath bhi aaya harison ke  
to dekha ham ne kis kis zillat-o-khvari se haath aaya  
na kar zalim dil-azari jo ye dil manzur hai lena  
kisi ka dil jo haath aaya to dildari se haath aaya  
agarche khaksari kimiya ka sahl nuskha hai  
va-lekin haath aaya jis ke dushvari se haath aaya  
hui hargiz na tere chashm ke bimar ko sehhat  
na jab tak zahr tere khatt-e-zangari se haath aaya  
koi ye vahshi-e-ram-dida tere haath aaya tha  
par ai sayyad-vash dil ki giraftari se haath aaya  
'zafar' jo do jahan men gauhar-e-maqsud tha apna  
janab-e-fakhr-e-din ki vo madad-gari se haath aaya  
na us ka bhed yari se na ayyari se hath aaya  
khuda aagah hai dil ki khabardari se hath aaya  
na hon jin ke thikane hosh wo manzil ko kya pahunche  
ki rasta hath aaya jis ki hushyari se hath aaya  
hua haq mein hamare kyun sitamgar aasman itna  
koi puchhe ki zalim kya sitamgari se hath aaya  
agarche mal-e-duniya hath bhi aaya harison ke  
to dekha hum ne kis kis zillat-o-khwari se hath aaya  
na kar zalim dil-azari jo ye dil manzur hai lena  
kisi ka dil jo hath aaya to dildari se hath aaya  
agarche khaksari kimiya ka sahl nuskha hai  
wa-lekin hath aaya jis ke dushwari se hath aaya  
hui hargiz na tere chashm ke bimar ko sehhat  
na jab tak zahr tere khatt-e-zangari se hath aaya  
koi ye wahshi-e-ram-dida tere hath aaya tha  
par ai sayyaad-wash dil ki giraftari se hath aaya  
'zafar' jo do jahan mein gauhar-e-maqsud tha apna  
janab-e-fakhr-e-din ki wo madad-gari se hath aaya  
