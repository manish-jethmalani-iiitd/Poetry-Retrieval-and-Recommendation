ghuum raha tha ek shakhs raat ke kharzar men  
us ka lahu bhi mar gaya sub.h ke intizar men  
ruuh ki khushk pattiyan shakh se tutti rahin  
aur ghata baras ga.i jism ke regzar men  
rang men rang ghul ga.e aks ke shishe dhul ga.e  
qaus-e-quzah pighal ga.i bhigi hui lagar men  
thandi sadak thi be-khabar garm dinon ke qahr se  
dhuup ko jhelte rahe ped khade qatar men  
bahti hava ki mauj men tair rahe the sabz ghar  
shahr ajiib sa laga raat chadhe khumar men  
niind bhi jagti rahi puure hue na khvab bhi  
sub.h hui zamin par raat dhali mazar men  
deta javab kya koi mere siva na tha koi  
duub ke rah ga.i sada tang siyah ghaar men  
ghum raha tha ek shakhs raat ke kharzar mein  
us ka lahu bhi mar gaya subh ke intizar mein  
ruh ki khushk pattiyan shakh se tutti rahin  
aur ghata baras gai jism ke regzar mein  
rang mein rang ghul gae aks ke shishe dhul gae  
qaus-e-quzah pighal gai bhigi hui lagar mein  
thandi sadak thi be-khabar garm dinon ke qahr se  
dhup ko jhelte rahe ped khade qatar mein  
bahti hawa ki mauj mein tair rahe the sabz ghar  
shahr ajib sa laga raat chadhe khumar mein  
nind bhi jagti rahi pure hue na khwab bhi  
subh hui zamin par raat dhali mazar mein  
deta jawab kya koi mere siwa na tha koi  
dub ke rah gai sada tang siyah ghaar mein  
