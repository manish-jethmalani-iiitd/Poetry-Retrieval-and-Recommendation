aab o hava hai barsar-e-paikar kaun hai  
mere siva ye mujh men giraftar kaun hai  
ik raushni si raah dikhati hai har taraf  
dosh-e-hava pe sahib-e-raftar kaun hai  
ik ik kar ke khud se bichhadne lage hain ham  
dekho to ja ke qafila-salar kaun hai  
bosidgi ke khauf se sab uth ke chal diye  
phir bhi ye zer-e-saya-e-divar kaun hai  
qadmon men saa.e ki tarah raunde ga.e hain ham  
ham se ziyada tera talabgar kaun hai  
phaila raha hai daman-e-shab ki hikayaten  
suraj nahin to ye pas-e-kohsar kaun hai  
kya shai hai jis ke vaste tuute pade hain log  
ye bhiid kyuun hai raunaq-e-bazar kaun hai  
ai dil ab apni lau ko bacha le ki shahr men  
tu jal-bujha to tera aza-dar kaun hai  
ab tak isi khayal se so.e nahin 'salim'  
ham so ga.e to phir yahan bedar kaun hai  
aab o hawa hai barsar-e-paikar kaun hai  
mere siwa ye mujh mein giraftar kaun hai  
ek raushni si rah dikhati hai har taraf  
dosh-e-hawa pe sahib-e-raftar kaun hai  
ek ek kar ke khud se bichhadne lage hain hum  
dekho to ja ke qafila-salar kaun hai  
bosidgi ke khauf se sab uth ke chal diye  
phir bhi ye zer-e-saya-e-diwar kaun hai  
qadmon mein sae ki tarah raunde gae hain hum  
hum se ziyaada tera talabgar kaun hai  
phaila raha hai daman-e-shab ki hikayaten  
suraj nahin to ye pas-e-kohsar kaun hai  
kya shai hai jis ke waste tute pade hain log  
ye bhid kyun hai raunaq-e-bazar kaun hai  
ai dil ab apni lau ko bacha le ki shahr mein  
tu jal-bujha to tera aza-dar kaun hai  
ab tak isi khayal se soe nahin 'salim'  
hum so gae to phir yahan bedar kaun hai  
