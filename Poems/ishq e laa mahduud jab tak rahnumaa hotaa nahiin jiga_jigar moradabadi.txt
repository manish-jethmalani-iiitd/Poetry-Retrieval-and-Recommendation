ishq-e-la-mahdud jab tak rahnuma hota nahin  
zindagi se zindagi ka haq ada hota nahin  
be-karan hota nahin be-intiha hota nahin  
qatra jab tak badh ke qulzum-ashna hota nahin  
us se badh kar dost koi dusra hota nahin  
sab juda ho jaa.en lekin gham juda hota nahin  
zindagi ik hadsa hai aur kaisa hadsa  
maut se bhi khatm jis ka silsila hota nahin  
kaun ye naseh ko samjha.e ba-tarz-e-dil-nashin  
ishq sadiq ho to gham bhi be-maza hota nahin  
dard se mamur hoti ja rahi hai ka.enat  
ik dil-e-insan magar dard-ashna hota nahin  
mere arz-e-gham pe vo kahna kisi ka haa.e haa.e  
shikva-e-gham sheva-e-ahl-e-vafa hota nahin  
us maqam-e-qarb tak ab ishq pahuncha hi jahan  
dida-o-dil ka bhi aksar vasta hota nahin  
har qadam ke saath manzil lekin is ka kya ilaaj  
ishq hi kam-bakht manzil-ashna hota nahin  
allah allah ye kamal aur irtibat-e-husn-o-ishq  
fasle hon laakh dil se dil juda hota nahin  
kya qayamat hai ki is daur-e-taraqqi men 'jigar'  
aadmi se aadmi ka haq ada hota nahin  
ishq-e-la-mahdud jab tak rahnuma hota nahin  
zindagi se zindagi ka haq ada hota nahin  
be-karan hota nahin be-intiha hota nahin  
qatra jab tak badh ke qulzum-ashna hota nahin  
us se badh kar dost koi dusra hota nahin  
sab juda ho jaen lekin gham juda hota nahin  
zindagi ek hadsa hai aur kaisa hadsa  
maut se bhi khatm jis ka silsila hota nahin  
kaun ye naseh ko samjhae ba-tarz-e-dil-nashin  
ishq sadiq ho to gham bhi be-maza hota nahin  
dard se mamur hoti ja rahi hai kaenat  
ek dil-e-insan magar dard-ashna hota nahin  
mere arz-e-gham pe wo kahna kisi ka hae hae  
shikwa-e-gham shewa-e-ahl-e-wafa hota nahin  
us maqam-e-qarb tak ab ishq pahuncha hi jahan  
dida-o-dil ka bhi aksar wasta hota nahin  
har qadam ke sath manzil lekin is ka kya ilaj  
ishq hi kam-bakht manzil-ashna hota nahin  
allah allah ye kamal aur irtibaat-e-husn-o-ishq  
fasle hon lakh dil se dil juda hota nahin  
kya qayamat hai ki is daur-e-taraqqi mein 'jigar'  
aadmi se aadmi ka haq ada hota nahin  
