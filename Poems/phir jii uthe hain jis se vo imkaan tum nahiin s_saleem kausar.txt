phir ji uthe hain jis se vo imkan tum nahin  
ab jo bhi kar raha hai ye ehsan tum nahin  
mujh men badal raha hai jo ik alam-e-khayal  
us lamha-e-junun ke nigahban tum nahin  
bujhte hue charagh ki lau jis ne tez ki  
vo aur hi hava hai miri jaan tum nahin  
phir yuun hua ki jaise girah khul ga.i koi  
mushkil to bas yahi thi ki asan tum nahin  
tum ne suni nahin hai sada-e-shikast-e-dil  
ham jhelte rahe hain ye nuqsan tum nahin  
tum se to bas nibah ki surat nikal padi  
jis se hue the vaada o paiman tum nahin  
khush-fahmiyon ki baat alag hai magar ye ghar  
jis ke liye saja hai vo mehman tum nahin  
ye alam-e-zuhur hai hijrat-zada 'salim'  
ham bhi dukhi hain sirf pareshan tum nahin  
phir ji uthe hain jis se wo imkan tum nahin  
ab jo bhi kar raha hai ye ehsan tum nahin  
mujh mein badal raha hai jo ek aalam-e-khayal  
us lamha-e-junun ke nigahban tum nahin  
bujhte hue charagh ki lau jis ne tez ki  
wo aur hi hawa hai meri jaan tum nahin  
phir yun hua ki jaise girah khul gai koi  
mushkil to bas yahi thi ki aasan tum nahin  
tum ne suni nahin hai sada-e-shikast-e-dil  
hum jhelte rahe hain ye nuqsan tum nahin  
tum se to bas nibah ki surat nikal padi  
jis se hue the wada o paiman tum nahin  
khush-fahmiyon ki baat alag hai magar ye ghar  
jis ke liye saja hai wo mehman tum nahin  
ye aalam-e-zuhur hai hijrat-zada 'salim'  
hum bhi dukhi hain sirf pareshan tum nahin  
