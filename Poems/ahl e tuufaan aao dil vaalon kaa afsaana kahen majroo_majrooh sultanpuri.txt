ahl-e-tufan aao dil-valon ka afsana kahen  
mauj ko gesu bhanvar ko chashm-e-janana kahen  
daar par chadh kar laga.en nara-e-zulf-e-sanam  
sab hamen ba-hosh samjhen chahe divana kahen  
yar-e-nukta-dan kidhar hai phir chalen us ke huzur  
zindagi ko dil kahen aur dil ko nazrana kahen  
thamen us but ki kala.i aur kahen is ko junun  
chuum len munh aur ise andaz-e-rindana kahen  
surkhi-e-mai kam thi main ne chhu liye saaqi ke hont  
sar jhuka hai jo bhi ab arbab-e-mai-khana kahen  
tishnagi hi tishnagi hai kis ko kahiye mai-kada  
lab hi lab ham ne to dekhe kis ko paimana kahen  
para-e-dil hai vatan ki sarzamin mushkil ye hai  
shahr ko viran ya is dil ko virana kahen  
ai rukh-e-zeba bata de aur abhi ham kab talak  
tirgi ko sham-e-tanha.i ko parvana kahen  
aarzu hi rah ga.i 'majruh' kahte ham kabhi  
ik ghazal aisi jise tasvir-e-janana kahen  
ahl-e-tufan aao dil-walon ka afsana kahen  
mauj ko gesu bhanwar ko chashm-e-jaanana kahen  
dar par chadh kar lagaen nara-e-zulf-e-sanam  
sab hamein ba-hosh samjhen chahe diwana kahen  
yar-e-nukta-dan kidhar hai phir chalen us ke huzur  
zindagi ko dil kahen aur dil ko nazrana kahen  
thamen us but ki kalai aur kahen is ko junun  
chum len munh aur ise andaz-e-rindana kahen  
surkhi-e-mai kam thi main ne chhu liye saqi ke hont  
sar jhuka hai jo bhi ab arbab-e-mai-khana kahen  
tishnagi hi tishnagi hai kis ko kahiye mai-kada  
lab hi lab hum ne to dekhe kis ko paimana kahen  
para-e-dil hai watan ki sarzamin mushkil ye hai  
shahr ko viran ya is dil ko virana kahen  
ai rukh-e-zeba bata de aur abhi hum kab talak  
tirgi ko sham-e-tanhai ko parwana kahen  
aarzu hi rah gai 'majruh' kahte hum kabhi  
ek ghazal aisi jise taswir-e-jaanana kahen  
