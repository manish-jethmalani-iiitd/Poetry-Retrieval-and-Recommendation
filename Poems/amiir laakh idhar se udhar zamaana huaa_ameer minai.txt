amiir laakh idhar se udhar zamana hua  
vo but vafa pe na aaya main be-vafa na hua  
sar-e-niyaz ko tera hi astana hua  
sharab-khana hua ya qimar-khana hua  
hua farogh jo mujh ko gham-e-zamana hua  
pada jo daagh jigar men charagh-e-khana hua  
ummid ja ke nahin us gali se aane ki  
ba-rang-e-umr mira nama-bar ravana hua  
hazar shukr na zaa.e hui miri kheti  
ki barq o sail men taqsim daana daana hua  
qadam huzur ke aa.e mire nasib khule  
javab-e-qasr-e-sulaiman gharib-khana hua  
tire jamal ne zohra ko daur dikhlaya  
tire jalal se mirrikh ka zamana hua  
koi gaya dar-e-janan pe ham hue pamal  
hamara sar na hua sang-e-astana hua  
farogh-e-dil ka sabab ho ga.i bujhi jo havas  
sharar-e-kushta se raushan charagh-e-khana hua  
jab aa.i josh pe mere karim ki rahmat  
gira jo aankh se aansu dur-e-yagana hua  
hasad se zahr tan-e-asman men phail gaya  
jo apni kisht men sarsabz koi daana hua  
chune mahinon hi tinke gharib bulbul ne  
magar nasib na do roz ashiyana hua  
khayal-e-zulf men chha.i ye tirgi shab-e-hijr  
ki khal-e-chehra-e-zakhmi charagh-e-khana hua  
ye josh-e-girya hua mere said hone par  
ki chashm-e-dam ke aansu se sabz daana hua  
na puchh naz-o-niyaz us ke mere kab se hain  
ye husn o ishq to ab hai use zamana hua  
utha.e sadme pe sadme to aabru paa.i  
amiir tuut ke dil gauhar-e-yagana hua  
amir lakh idhar se udhar zamana hua  
wo but wafa pe na aaya main be-wafa na hua  
sar-e-niyaz ko tera hi aastana hua  
sharab-khana hua ya qimar-khana hua  
hua farogh jo mujh ko gham-e-zamana hua  
pada jo dagh jigar mein charagh-e-khana hua  
ummid ja ke nahin us gali se aane ki  
ba-rang-e-umr mera nama-bar rawana hua  
hazar shukr na zae hui meri kheti  
ki barq o sail mein taqsim dana dana hua  
qadam huzur ke aae mere nasib khule  
jawab-e-qasr-e-sulaiman gharib-khana hua  
tere jamal ne zohra ko daur dikhlaya  
tere jalal se mirrikh ka zamana hua  
koi gaya dar-e-jaanan pe hum hue pamal  
hamara sar na hua sang-e-astana hua  
farogh-e-dil ka sabab ho gai bujhi jo hawas  
sharar-e-kushta se raushan charagh-e-khana hua  
jab aai josh pe mere karim ki rahmat  
gira jo aankh se aansu dur-e-yagana hua  
hasad se zahr tan-e-asman mein phail gaya  
jo apni kisht mein sarsabz koi dana hua  
chune mahinon hi tinke gharib bulbul ne  
magar nasib na do roz aashiyana hua  
khayal-e-zulf mein chhai ye tirgi shab-e-hijr  
ki khal-e-chehra-e-zakhmi charagh-e-khana hua  
ye josh-e-girya hua mere said hone par  
ki chashm-e-dam ke aansu se sabz dana hua  
na puchh naz-o-niyaz us ke mere kab se hain  
ye husn o ishq to ab hai use zamana hua  
uthae sadme pe sadme to aabru pai  
amir tut ke dil gauhar-e-yagana hua  
