ana havas ki dukanon men aa ke baith ga.i  
ajiib maina hai shikron men aa ke baith ga.i  
jaga raha hai zamana magar nahin khultin  
kahan ki niind in ankhon men aa ke baith ga.i  
vo fakhta jo mujhe dekhte hi udti thi  
bade saliqe se bachchon men aa ke baith ga.i  
tamam talkhiyan saghar men raqs karne lagin  
tamam gard kitabon men aa ke baith ga.i  
tamam shahr men mauzu-e-guftugu hai yahi  
ki shahzadi ghulamon men aa ke baith ga.i  
nahin thi dusri koi jagah bhi chhupne ki  
hamari umr khilaunon men aa ke baith ga.i  
utho ki os ki bunden jaga rahi hain tumhen  
chalo ki dhuup darichon men aa ke baith ga.i  
chali thi dekhne suraj ki bad-mizaji ko  
magar ye os bhi phulon men aa ke baith ga.i  
tujhe main kaise bata.un ki shaam hote hi  
udasi kamre ke taqon men aa ke baith ga.i  
ana hawas ki dukanon mein aa ke baith gai  
ajib maina hai shikron mein aa ke baith gai  
jaga raha hai zamana magar nahin khultin  
kahan ki nind in aankhon mein aa ke baith gai  
wo fakhta jo mujhe dekhte hi udti thi  
bade saliqe se bachchon mein aa ke baith gai  
tamam talkhiyan saghar mein raqs karne lagin  
tamam gard kitabon mein aa ke baith gai  
tamam shahr mein mauzu-e-guftugu hai yahi  
ki shahzadi ghulamon mein aa ke baith gai  
nahin thi dusri koi jagah bhi chhupne ki  
hamari umr khilaunon mein aa ke baith gai  
utho ki os ki bunden jaga rahi hain tumhein  
chalo ki dhup darichon mein aa ke baith gai  
chali thi dekhne suraj ki bad-mizaji ko  
magar ye os bhi phulon mein aa ke baith gai  
tujhe main kaise bataun ki sham hote hi  
udasi kamre ke taqon mein aa ke baith gai  
