raat bhi niind bhi kahani bhi  
haa.e kya chiiz hai javani bhi  
ek paigham-e-zindagani bhi  
ashiqi marg-e-na-gahani bhi  
is ada ka tiri javab nahin  
mehrbani bhi sargirani bhi  
dil ko apne bhi gham the duniya men  
kuchh bala.en thiin asmani bhi  
mansab-e-dil khushi lutana hai  
gham-e-pinhan ki pasbani bhi  
dil ko sho.alon se karti hai sairab  
zindagi aag bhi hai paani bhi  
shad-kamon ko ye nahin taufiq  
dil-e-gham-ghin ki shadmani bhi  
laakh husn-e-yaqin se badh kar hai  
un nigahon ki bad-gumani bhi  
tangna-e-dil-e-malul men hai  
bahr-e-hasti ki be-karani bhi  
ishq-e-nakam ki hai parchha.in  
shadmani bhi kamrani bhi  
dekh dil ke nigar-khane men  
zakhm-e-pinhan ki hai nishani bhi  
khalq kya kya mujhe nahin kahti  
kuchh sunun main tiri zabani bhi  
aa.e tarikh-e-ishq men sau baar  
maut ke daur-e-darmiyani bhi  
apni ma.asumiyat ke parde men  
ho ga.i vo nazar siyani bhi  
din ko suraj-mukhi hai vo nau-gul  
raat ko hai vo rat-rani bhi  
dil-e-bad-nam tere baare men  
log kahte hain ik kahani bhi  
vaz.a karte koi na.i duniya  
ki ye duniya hui purani bhi  
dil ko adab-e-bandagi bhi na aa.e  
kar ga.e log hukmarani bhi  
jaur-e-kam-kam ka shukriya bas hai  
aap ki itni mehrbani bhi  
dil men ik huuk bhi uthi ai dost  
yaad aa.i tiri javani bhi  
sar se pa tak supurdagi ki ada  
ek andaz-e-turkamani bhi  
paas rahna kisi ka raat ki raat  
mehmani bhi mezbani bhi  
ho na aks-e-jabin-e-naz ki hai  
dil men ik nur-e-kahkashani bhi  
zindagi ain did-e-yar 'firaq'  
zindagi hijr ki kahani bhi  
raat bhi nind bhi kahani bhi  
hae kya chiz hai jawani bhi  
ek paigham-e-zindagani bhi  
aashiqi marg-e-na-gahani bhi  
is ada ka teri jawab nahin  
mehrbani bhi sargirani bhi  
dil ko apne bhi gham the duniya mein  
kuchh balaen thin aasmani bhi  
mansab-e-dil khushi lutana hai  
gham-e-pinhan ki pasbani bhi  
dil ko shoalon se karti hai sairab  
zindagi aag bhi hai pani bhi  
shad-kaamon ko ye nahin taufiq  
dil-e-gham-ghin ki shadmani bhi  
lakh husn-e-yaqin se badh kar hai  
un nigahon ki bad-gumani bhi  
tangna-e-dil-e-malul mein hai  
bahr-e-hasti ki be-karani bhi  
ishq-e-nakaam ki hai parchhain  
shadmani bhi kaamrani bhi  
dekh dil ke nigar-khane mein  
zakhm-e-pinhan ki hai nishani bhi  
khalq kya kya mujhe nahin kahti  
kuchh sunun main teri zabani bhi  
aae tarikh-e-ishq mein sau bar  
maut ke daur-e-darmiyani bhi  
apni masumiyat ke parde mein  
ho gai wo nazar siyani bhi  
din ko suraj-mukhi hai wo nau-gul  
raat ko hai wo raat-rani bhi  
dil-e-bad-nam tere bare mein  
log kahte hain ek kahani bhi  
waza karte koi nai duniya  
ki ye duniya hui purani bhi  
dil ko aadab-e-bandagi bhi na aae  
kar gae log hukmarani bhi  
jaur-e-kam-kam ka shukriya bas hai  
aap ki itni mehrbani bhi  
dil mein ek huk bhi uthi ai dost  
yaad aai teri jawani bhi  
sar se pa tak supurdagi ki ada  
ek andaz-e-turkamani bhi  
pas rahna kisi ka raat ki raat  
mehmani bhi mezbani bhi  
ho na aks-e-jabin-e-naz ki hai  
dil mein ek nur-e-kahkashani bhi  
zindagi ain did-e-yar 'firaq'  
zindagi hijr ki kahani bhi  
