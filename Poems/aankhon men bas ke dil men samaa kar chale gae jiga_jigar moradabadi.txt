ankhon men bas ke dil men sama kar chale ga.e  
khvabida zindagi thi jaga kar chale ga.e  
husn-e-azal ki shaan dikha kar chale ga.e  
ik vaqi.a sa yaad dila kar chale ga.e  
chehre tak astin vo la kar chale ga.e  
kya raaz tha ki jis ko chhupa kar chale ga.e  
rag rag men is tarah vo sama kar chale ga.e  
jaise mujhi ko mujh se chura kar chale ga.e  
meri hayat-e-ishq ko de kar junun-e-shauq  
mujh ko tamam hosh bana kar chale ga.e  
samjha ke pastiyan mire auj-e-kamal ki  
apni bulandiyan vo dikha kar chale ga.e  
apne farogh-e-husn ki dikhla ke vus.aten  
mere hudud-e-shauq badha kar chale ga.e  
har shai ko meri khatir-e-nashad ke liye  
a.ina-e-jamal bana kar chale ga.e  
aa.e the dil ki pyaas bujhane ke vaste  
ik aag si vo aur laga kar chale ga.e  
aa.e the chashm-e-shauq ki hasrat nikalne  
sar-ta-qadam nigah bana kar chale ga.e  
ab karobar-e-ishq se fursat mujhe kahan  
kaunain ka vo dard badha kar chale ga.e  
shukr-e-karam ke saath ye shikva bhi ho qubul  
apna sa kyuun na mujh ko bana kar chale ga.e  
lab tharthara ke rah ga.e lekin vo ai 'jigar'  
jaate hue nigah mila kar chale ga.e  
aankhon mein bas ke dil mein sama kar chale gae  
khwabida zindagi thi jaga kar chale gae  
husn-e-azal ki shan dikha kar chale gae  
ek waqia sa yaad dila kar chale gae  
chehre tak aastin wo la kar chale gae  
kya raaz tha ki jis ko chhupa kar chale gae  
rag rag mein is tarah wo sama kar chale gae  
jaise mujhi ko mujh se chura kar chale gae  
meri hayat-e-ishq ko de kar junun-e-shauq  
mujh ko tamam hosh bana kar chale gae  
samjha ke pastiyan mere auj-e-kamal ki  
apni bulandiyan wo dikha kar chale gae  
apne farogh-e-husn ki dikhla ke wusaten  
mere hudud-e-shauq badha kar chale gae  
har shai ko meri khatir-e-nashad ke liye  
aaina-e-jamal bana kar chale gae  
aae the dil ki pyas bujhane ke waste  
ek aag si wo aur laga kar chale gae  
aae the chashm-e-shauq ki hasrat nikalne  
sar-ta-qadam nigah bana kar chale gae  
ab karobar-e-ishq se fursat mujhe kahan  
kaunain ka wo dard badha kar chale gae  
shukr-e-karam ke sath ye shikwa bhi ho qubul  
apna sa kyun na mujh ko bana kar chale gae  
lab tharthara ke rah gae lekin wo ai 'jigar'  
jate hue nigah mila kar chale gae  
