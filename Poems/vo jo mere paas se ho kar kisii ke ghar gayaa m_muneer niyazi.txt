vo jo mere paas se ho kar kisi ke ghar gaya  
reshmi malbus ki khushbu se jaadu kar gaya  
ik jhalak dekhi thi us ru-e-dil-ara ki kabhi  
phir na ankhon se vo aisa dilruba manzar gaya  
shahr ki galiyon men gahri tirgi giryan rahi  
raat badal is tarah aa.e ki main to dar gaya  
thi vatan men muntazir jis ki koi chashm-e-hasin  
vo musafir jaane kis sahra men jal kar mar gaya  
sub.h-e-kazib ki hava men dard tha kitna 'munir'  
rail ki siiti baji to dil lahu se bhar gaya  
wo jo mere pas se ho kar kisi ke ghar gaya  
reshmi malbus ki khushbu se jadu kar gaya  
ek jhalak dekhi thi us ru-e-dil-ara ki kabhi  
phir na aankhon se wo aisa dilruba manzar gaya  
shahr ki galiyon mein gahri tirgi giryan rahi  
raat baadal is tarah aae ki main to dar gaya  
thi watan mein muntazir jis ki koi chashm-e-hasin  
wo musafir jaane kis sahra mein jal kar mar gaya  
subh-e-kazib ki hawa mein dard tha kitna 'munir'  
rail ki siti baji to dil lahu se bhar gaya  
