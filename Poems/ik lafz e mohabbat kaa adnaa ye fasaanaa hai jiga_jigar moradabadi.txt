ik lafz-e-mohabbat ka adna ye fasana hai  
simte to dil-e-ashiq phaile to zamana hai  
ye kis ka tasavvur hai ye kis ka fasana hai  
jo ashk hai ankhon men tasbih ka daana hai  
dil sang-e-malamat ka har-chand nishana hai  
dil phir bhi mira dil hai dil hi to zamana hai  
ham ishq ke maron ka itna hi fasana hai  
rone ko nahin koi hansne ko zamana hai  
vo aur vafa-dushman manenge na maana hai  
sab dil ki shararat hai ankhon ka bahana hai  
sha.ir huun main sha.ir huun mera hi zamana hai  
fitrat mira a.ina qudrat mira shana hai  
jo un pe guzarti hai kis ne use jaana hai  
apni hi musibat hai apna hi fasana hai  
kya husn ne samjha hai kya ishq ne jaana hai  
ham khak-nashinon ki thokar men zamana hai  
aghaz-e-mohabbat hai aana hai na jaana hai  
ashkon ki hukumat hai aahon ka zamana hai  
ankhon men nami si hai chup chup se vo baithe hain  
nazuk si nigahon men nazuk sa fasana hai  
ham dard-ba-dil nalan vo dast-ba-dil hairan  
ai ishq to kya zalim tera hi zamana hai  
ya vo the khafa ham se ya ham hain khafa un se  
kal un ka zamana tha aaj apna zamana hai  
ai ishq-e-junun-pesha haan ishq-e-junun-pesha  
aaj ek sitamgar ko hans hans ke rulana hai  
thodi si ijazat bhi ai bazm-gah-e-hasti  
aa nikle hain dam-bhar ko rona hai rulana hai  
ye ishq nahin asan itna hi samajh liije  
ik aag ka dariya hai aur duub ke jaana hai  
khud husn-o-shabab un ka kya kam hai raqib apna  
jab dekhiye ab vo hain a.ina hai shana hai  
tasvir ke do rukh hain jaan aur gham-e-janan  
ik naqsh chhupana hai ik naqsh dikhana hai  
ye husn-o-jamal un ka ye ishq-o-shabab apna  
jiine ki tamanna hai marne ka zamana hai  
mujh ko isi dhun men hai har lahza basar karna  
ab aa.e vo ab aa.e lazim unhen aana hai  
khuddari-o-mahrumi mahrumi-o-khuddari  
ab dil ko khuda rakkhe ab dil ka zamana hai  
ashkon ke tabassum men aahon ke tarannum men  
ma.asum mohabbat ka ma.asum fasana hai  
aansu to bahut se hain ankhon men 'jigar' lekin  
bandh jaa.e so moti hai rah jaa.e so daana hai  
ek lafz-e-mohabbat ka adna ye fasana hai  
simte to dil-e-ashiq phaile to zamana hai  
ye kis ka tasawwur hai ye kis ka fasana hai  
jo ashk hai aankhon mein tasbih ka dana hai  
dil sang-e-malamat ka har-chand nishana hai  
dil phir bhi mera dil hai dil hi to zamana hai  
hum ishq ke maron ka itna hi fasana hai  
rone ko nahin koi hansne ko zamana hai  
wo aur wafa-dushman manenge na mana hai  
sab dil ki shararat hai aankhon ka bahana hai  
shair hun main shair hun mera hi zamana hai  
fitrat mera aaina qudrat mera shana hai  
jo un pe guzarti hai kis ne use jaana hai  
apni hi musibat hai apna hi fasana hai  
kya husn ne samjha hai kya ishq ne jaana hai  
hum khak-nashinon ki thokar mein zamana hai  
aaghaz-e-mohabbat hai aana hai na jaana hai  
ashkon ki hukumat hai aahon ka zamana hai  
aankhon mein nami si hai chup chup se wo baithe hain  
nazuk si nigahon mein nazuk sa fasana hai  
hum dard-ba-dil nalan wo dast-ba-dil hairan  
ai ishq to kya zalim tera hi zamana hai  
ya wo the khafa hum se ya hum hain khafa un se  
kal un ka zamana tha aaj apna zamana hai  
ai ishq-e-junun-pesha han ishq-e-junun-pesha  
aaj ek sitamgar ko hans hans ke rulana hai  
thodi si ijazat bhi ai bazm-gah-e-hasti  
aa nikle hain dam-bhar ko rona hai rulana hai  
ye ishq nahin aasan itna hi samajh lije  
ek aag ka dariya hai aur dub ke jaana hai  
khud husn-o-shabab un ka kya kam hai raqib apna  
jab dekhiye ab wo hain aaina hai shana hai  
taswir ke do rukh hain jaan aur gham-e-jaanan  
ek naqsh chhupana hai ek naqsh dikhana hai  
ye husn-o-jamal un ka ye ishq-o-shabab apna  
jine ki tamanna hai marne ka zamana hai  
mujh ko isi dhun mein hai har lahza basar karna  
ab aae wo ab aae lazim unhen aana hai  
khuddari-o-mahrumi mahrumi-o-khuddari  
ab dil ko khuda rakkhe ab dil ka zamana hai  
ashkon ke tabassum mein aahon ke tarannum mein  
masum mohabbat ka masum fasana hai  
aansu to bahut se hain aankhon mein 'jigar' lekin  
bandh jae so moti hai rah jae so dana hai  
