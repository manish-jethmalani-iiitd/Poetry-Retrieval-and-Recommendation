ham ye to nahin kahte ki gham kah nahin sakte  
par jo sabab-e-ghum hai vo ham kah nahin sakte  
ham dekhte hain tum men khuda jaane buto kya  
is bhed ko allah ki qasam kah nahin sakte  
rusva-e-jahan karta hai ro ro ke hamen tu  
ham tujhe kuchh ai dida-e-nam kah nahin sakte  
kya puchhta hai ham se tu ai shokh sitamgar  
jo tu ne kiye ham pe sitam kah nahin sakte  
hai sabr jinhen talkh-kalami ko tumhari  
sharbat hi batate hain sam kah nahin sakte  
jab kahte hain kuchh baat rukavat ki tire ham  
ruk jaata hai ye siine men dam kah nahin sakte  
allah re tira ro.ab ki ahval-e-dil apna  
de dete hain ham kar ke raqam kah nahin sakte  
tuba-e-bahishti hai tumhara qad-e-ra.ana  
ham kyunkar kahen sarv-e-iram kah nahin sakte  
jo ham pe shab-e-hijr men us mah-e-laqa ke  
guzre hain 'zafar' ranj o alam kah nahin sakte  
hum ye to nahin kahte ki gham kah nahin sakte  
par jo sabab-e-ghum hai wo hum kah nahin sakte  
hum dekhte hain tum mein khuda jaane buto kya  
is bhed ko allah ki qasam kah nahin sakte  
ruswa-e-jahan karta hai ro ro ke hamein tu  
hum tujhe kuchh ai dida-e-nam kah nahin sakte  
kya puchhta hai hum se tu ai shokh sitamgar  
jo tu ne kiye hum pe sitam kah nahin sakte  
hai sabr jinhen talkh-kalami ko tumhaari  
sharbat hi batate hain sam kah nahin sakte  
jab kahte hain kuchh baat rukawat ki tere hum  
ruk jata hai ye sine mein dam kah nahin sakte  
allah re tera roab ki ahwal-e-dil apna  
de dete hain hum kar ke raqam kah nahin sakte  
tuba-e-bahishti hai tumhaara qad-e-rana  
hum kyunkar kahen sarw-e-iram kah nahin sakte  
jo hum pe shab-e-hijr mein us mah-e-laqa ke  
guzre hain 'zafar' ranj o alam kah nahin sakte  
