is qadar musalsal thiin shiddaten juda.i ki  
aaj pahli baar us se main ne bevafa.i ki  
varna ab talak yuun tha khvahishon ki barish men  
ya to tuut kar roya ya ghazal-sara.i ki  
taj diya tha kal jin ko ham ne teri chahat men  
aaj un se majburan taaza ashna.i ki  
ho chala tha jab mujh ko ikhtilaf apne se  
tu ne kis ghadi zalim meri ham-nava.i ki  
tark kar chuke qasid ku-e-na-muradan ko  
kaun ab khabar laave shahr-e-ashna.i ki  
tanz o ta.ana o tohmat sab hunar hain naseh ke  
aap se koi puchhe ham ne kya bura.i ki  
phir qafas men shor uttha qaidiyon ka aur sayyad  
dekhna uda dega phir khabar riha.i ki  
dukh hua jab us dar par kal 'faraz' ko dekha  
laakh aib the us men khu na thi gada.i ki  
is qadar musalsal thin shiddaten judai ki  
aaj pahli bar us se main ne bewafai ki  
warna ab talak yun tha khwahishon ki barish mein  
ya to tut kar roya ya ghazal-sarai ki  
taj diya tha kal jin ko hum ne teri chahat mein  
aaj un se majburan taza aashnai ki  
ho chala tha jab mujh ko ikhtilaf apne se  
tu ne kis ghadi zalim meri ham-nawai ki  
tark kar chuke qasid ku-e-na-muradan ko  
kaun ab khabar lawe shahr-e-ashnai ki  
tanz o tana o tohmat sab hunar hain naseh ke  
aap se koi puchhe hum ne kya burai ki  
phir qafas mein shor uttha qaidiyon ka aur sayyaad  
dekhna uda dega phir khabar rihai ki  
dukh hua jab us dar par kal 'faraaz' ko dekha  
lakh aib the us mein khu na thi gadai ki  
