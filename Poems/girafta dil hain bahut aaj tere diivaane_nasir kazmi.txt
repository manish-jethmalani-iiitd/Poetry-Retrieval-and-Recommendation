girafta-dil hain bahut aaj tere divane  
khuda kare koi tere siva na pahchane  
miti miti si umiden thake thake se khayal  
bujhe bujhe se nigahon men gham ke afsane  
hazar shukr ki ham ne zaban se kuchh na kaha  
ye aur baat ki puchha na ahl-e-duniya ne  
ba-qadr-e-tishna-labi pursish-e-vafa na hui  
chhalak ke rah ga.e teri nazar ke paimane  
khayal aa gaya manus rahguzaron ka  
palat ke aa ga.e manzil se tere divane  
kahan hai tu ki tire intizar men ai dost  
tamam raat sulagte hain dil ke virane  
umid-e-pursish-e-gham kis se kijiye 'nasir'  
jo apne dil pe guzarti hai koi kya jaane  
girafta-dil hain bahut aaj tere diwane  
khuda kare koi tere siwa na pahchane  
miti miti si umiden thake thake se khayal  
bujhe bujhe se nigahon mein gham ke afsane  
hazar shukr ki hum ne zaban se kuchh na kaha  
ye aur baat ki puchha na ahl-e-duniya ne  
ba-qadr-e-tishna-labi pursish-e-wafa na hui  
chhalak ke rah gae teri nazar ke paimane  
khayal aa gaya manus rahguzaron ka  
palat ke aa gae manzil se tere diwane  
kahan hai tu ki tere intizar mein ai dost  
tamam raat sulagte hain dil ke virane  
umid-e-pursish-e-gham kis se kijiye 'nasir'  
jo apne dil pe guzarti hai koi kya jaane  
