sab ko rusva baari baari kiya karo  
har mausam men fatve jaari kiya karo  
raton ka nindon se rishta tuut chuka  
apne ghar ki pahre-dari kiya karo  
qatra qatra shabnam gin kar kya hoga  
dariyaon ki da.ave-dari kiya karo  
roz qaside likkho gunge bahron ke  
fursat ho to ye begari kiya karo  
shab bhar aane vaale din ke khvab buno  
din bhar fikr-e-shab-bedari kiya karo  
chand ziyada raushan hai to rahne do  
jugnu-bhayya ji mat bhari kiya karo  
jab ji chahe maut bichha do basti men  
lekin baten pyari pyari kiya karo  
raat badan-dariya men roz utarti hai  
is kashti men khuub savari kiya karo  
roz vahi ik koshish zinda rahne ki  
marne ki bhi kuchh tayyari kiya karo  
khvab lapete sote rahna thiik nahin  
fursat ho to shab-bedari kiya karo  
kaghaz ko sab saunp diya ye thiik nahin  
sher kabhi khud par bhi taari kiya karo  
sab ko ruswa bari bari kiya karo  
har mausam mein fatwe jari kiya karo  
raaton ka nindon se rishta tut chuka  
apne ghar ki pahre-dari kiya karo  
qatra qatra shabnam gin kar kya hoga  
dariyaon ki dawe-dari kiya karo  
roz qaside likkho gunge bahron ke  
fursat ho to ye begari kiya karo  
shab bhar aane wale din ke khwab buno  
din bhar fikr-e-shab-bedari kiya karo  
chand ziyaada raushan hai to rahne do  
jugnu-bhayya ji mat bhaari kiya karo  
jab ji chahe maut bichha do basti mein  
lekin baaten pyari pyari kiya karo  
raat badan-dariya mein roz utarti hai  
is kashti mein khub sawari kiya karo  
roz wahi ek koshish zinda rahne ki  
marne ki bhi kuchh tayyari kiya karo  
khwab lapete sote rahna thik nahin  
fursat ho to shab-bedari kiya karo  
kaghaz ko sab saunp diya ye thik nahin  
sher kabhi khud par bhi tari kiya karo  
