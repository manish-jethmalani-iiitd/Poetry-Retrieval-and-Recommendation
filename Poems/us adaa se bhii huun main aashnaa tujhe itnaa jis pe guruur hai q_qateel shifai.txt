us ada se bhi huun main ashna tujhe itna jis pe ghurur hai  
main jiyunga tere baghair bhi mujhe zindagi ka shu.ur hai  
na havas mujhe mai-e-nab ki na talab saba-o-sahab ki  
tiri chashm-e-naz ki khair ho mujhe be-piye hi surur hai  
jo samajh liya tujhe ba-vafa to phir is men teri bhi kya khata  
ye khalal hai mere dimagh ka ye miri nazar ka qusur hai  
koi baat dil men vo thaan ke na ulajh pade tiri shaan se  
vo niyaz-mand jo sar-ba-kham ka.i din se tere huzur hai  
mujhe dengi khaak tasalliyan tiri jan-gudaz tajalliyan  
main saval-e-shauq-e-visal huun to jalal-e-sho.ala-e-tur hai  
main nikal ke bhi tire daam se na girunga apne maqam se  
main 'qatil'-e-tegh-e-jafa sahi mujhe tujh se ishq zarur hai  
us ada se bhi hun main aashna tujhe itna jis pe ghurur hai  
main jiyunga tere baghair bhi mujhe zindagi ka shuur hai  
na hawas mujhe mai-e-nab ki na talab saba-o-sahab ki  
teri chashm-e-naz ki khair ho mujhe be-piye hi surur hai  
jo samajh liya tujhe ba-wafa to phir is mein teri bhi kya khata  
ye khalal hai mere dimagh ka ye meri nazar ka qusur hai  
koi baat dil mein wo than ke na ulajh pade teri shan se  
wo niyaz-mand jo sar-ba-kham kai din se tere huzur hai  
mujhe dengi khak tasalliyan teri jaan-gudaz tajalliyan  
main sawal-e-shauq-e-visal hun to jalal-e-shoala-e-tur hai  
main nikal ke bhi tere dam se na girunga apne maqam se  
main 'qatil'-e-tegh-e-jafa sahi mujhe tujh se ishq zarur hai  
