kuchh is ada se aaj vo pahlu-nashin rahe  
jab tak hamare paas rahe ham nahin rahe  
iman-o-kufr aur na duniya-o-din rahe  
ai ishq-e-shad-bash ki tanha hamin rahe  
aalam jab ek haal pe qaa.em nahin rahe  
kya khaak e'tibar-e-nigah-e-yaqin rahe  
meri zaban pe shikva-e-dard-afrin rahe  
shayad mire havas thikane nahin rahe  
jab tak ilahi jism men jan-e-hazin rahe  
nazren miri javan rahen dil hasin rahe  
ya-rab kisi ke raz-e-mohabbat ki khair ho  
dast-e-junun rahe na rahe astin rahe  
ta-chand josh-e-ishq men dil ki hifazaten  
meri bala se ab vo jununi kahin rahe  
ja aur koi zabt ki duniya talash kar  
ai ishq ham to ab tire qabil nahin rahe  
mujh ko nahin qubul do-alam ki vus.aten  
qismat men ku-e-yar ki do-gaz zamin rahe  
ai ishq-e-nala-kash tiri ghairat ko kya hua  
hai hai araq araq vo tan-e-naznin rahe  
dard-o-gham-e-firaq ke ye sakht marhale  
hairan huun main ki phir bhi tum itne hasin rahe  
allah-re chashm-e-yar ki mojiz-bayaniyan  
har ik ko hai guman ki mukhatib hamin rahe  
zalim utha tu parda-e-vahm-o-guman-o-fikr  
kya samne vo marhala-ha-e-yaqin rahe  
zat-o-sifat-e-husn ka aalam nazar men hai  
mahdud-e-sajda kya mira zauq-e-jabin rahe  
kis dard se kisi ne kaha aaj bazm men  
achchha ye hai vo nang-e-mohabbat yahin rahe  
sar-dadgan-e-ishq-o-mohabbat ki kya kami  
qatil ki tegh tez khuda ki zamin rahe  
is ishq ki talafi-e-mafat dekhna  
rone ki hasraten hain jab aansu nahin rahe  
kuchh is ada se aaj wo pahlu-nashin rahe  
jab tak hamare pas rahe hum nahin rahe  
iman-o-kufr aur na duniya-o-din rahe  
ai ishq-e-shad-bash ki tanha hamin rahe  
aalam jab ek haal pe qaem nahin rahe  
kya khak e'tibar-e-nigah-e-yaqin rahe  
meri zaban pe shikwa-e-dard-afrin rahe  
shayad mere hawas thikane nahin rahe  
jab tak ilahi jism mein jaan-e-hazin rahe  
nazren meri jawan rahen dil hasin rahe  
ya-rab kisi ke raaz-e-mohabbat ki khair ho  
dast-e-junun rahe na rahe aastin rahe  
ta-chand josh-e-ishq mein dil ki hifazaten  
meri bala se ab wo jununi kahin rahe  
ja aur koi zabt ki duniya talash kar  
ai ishq hum to ab tere qabil nahin rahe  
mujh ko nahin qubul do-alam ki wusaten  
qismat mein ku-e-yar ki do-gaz zamin rahe  
ai ishq-e-nala-kash teri ghairat ko kya hua  
hai hai araq araq wo tan-e-naznin rahe  
dard-o-gham-e-firaq ke ye sakht marhale  
hairan hun main ki phir bhi tum itne hasin rahe  
allah-re chashm-e-yar ki mojiz-bayaniyan  
har ek ko hai guman ki mukhatib hamin rahe  
zalim utha tu parda-e-wahm-o-guman-o-fikr  
kya samne wo marhala-ha-e-yaqin rahe  
zat-o-sifat-e-husn ka aalam nazar mein hai  
mahdud-e-sajda kya mera zauq-e-jabin rahe  
kis dard se kisi ne kaha aaj bazm mein  
achchha ye hai wo nang-e-mohabbat yahin rahe  
sar-dadgan-e-ishq-o-mohabbat ki kya kami  
qatil ki tegh tez khuda ki zamin rahe  
is ishq ki talafi-e-mafat dekhna  
rone ki hasraten hain jab aansu nahin rahe  
