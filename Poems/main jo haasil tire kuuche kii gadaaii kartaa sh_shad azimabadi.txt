main jo hasil tire kuche ki gada.i karta  
bandagi kahte hain kis shai ko khuda.i karta  
zarre zarre ko tire kuche men tha mujh se ghubar  
main jo karta bhi to kis kis se safa.i karta  
mo.atakif jo tire kuche ke the uthte na kabhi  
ka.aba khud aa ke agar nasiya-sa.i karta  
soch nahaq hai asiran-e-qafas ke dil ko  
kya padi thi jo koi fikr-e-riha.i karta  
kanpte hathon se khulta na qafas ai sayyad  
kaash manzur bhi tu meri riha.i karta  
'shad' dushman ki shikayat ka vazifa be-kar  
kya gharaz thi ki mire saath bhala.i karta  
main jo hasil tere kuche ki gadai karta  
bandagi kahte hain kis shai ko khudai karta  
zarre zarre ko tere kuche mein tha mujh se ghubar  
main jo karta bhi to kis kis se safai karta  
moatakif jo tere kuche ke the uthte na kabhi  
kaba khud aa ke agar nasiya-sai karta  
soch nahaq hai asiran-e-qafas ke dil ko  
kya padi thi jo koi fikr-e-rihai karta  
kanpte hathon se khulta na qafas ai sayyaad  
kash manzur bhi tu meri rihai karta  
'shad' dushman ki shikayat ka wazifa be-kar  
kya gharaz thi ki mere sath bhalai karta  
