mulaqaton ka aisa silsila rakkha hai tum ne  
badan kya ruuh men bhi rat-jaga rakkha hai tum ne  
koi asan nahin tha zindagi se kat ke jiina  
bahut mushkil dinon men rabta rakkha hai tum ne  
ham aise milne valon ko kahan us ki khabar thi  
na milne ka bhi koi rasta rakkha hai tum ne  
junun ki halaton ka ham ko andaza nahin tha  
diye ki shah pe suraj ko bujha rakkha hai tum ne  
hava ko habs karna ho to koi tum se sikhe  
dariche band darvaza khula rakkha hai tum ne  
ab aisa hai ki duniya se ulajhte phir rahe hain  
ajab kaifiyaton men mubtila rakkha hai tum ne  
khizan jaise hare pedon ko rusva kar rahi hai  
suluk aisa hi kuchh ham se rava rakkha hai tum ne  
riha.i ke liye zanjir pahna.i ga.i thi  
asiri ke liye pahra utha rakkha hai tum ne  
burida aks larzan hain lahu ki vahshaton men  
ye kaisa a.ina-khana saja rakkha hai tum ne  
jahan kirdar gunge dekhne vaale hain andhe  
isi manzar se to parda hata rakkha hai tum ne  
mohabbat karne vaale ab kahan ja kar milenge  
guzargahon ko to maqtal bana rakkha hai tum ne  
mulaqaton ka aisa silsila rakkha hai tum ne  
badan kya ruh mein bhi rat-jaga rakkha hai tum ne  
koi aasan nahin tha zindagi se kat ke jina  
bahut mushkil dinon mein rabta rakkha hai tum ne  
hum aise milne walon ko kahan us ki khabar thi  
na milne ka bhi koi rasta rakkha hai tum ne  
junun ki haalaton ka hum ko andaza nahin tha  
diye ki shah pe suraj ko bujha rakkha hai tum ne  
hawa ko habs karna ho to koi tum se sikhe  
dariche band darwaza khula rakkha hai tum ne  
ab aisa hai ki duniya se ulajhte phir rahe hain  
ajab kaifiyaton mein mubtila rakkha hai tum ne  
khizan jaise hare pedon ko ruswa kar rahi hai  
suluk aisa hi kuchh hum se rawa rakkha hai tum ne  
rihai ke liye zanjir pahnai gai thi  
asiri ke liye pahra utha rakkha hai tum ne  
burida aks larzan hain lahu ki wahshaton mein  
ye kaisa aaina-khana saja rakkha hai tum ne  
jahan kirdar gunge dekhne wale hain andhe  
isi manzar se to parda hata rakkha hai tum ne  
mohabbat karne wale ab kahan ja kar milenge  
guzargahon ko to maqtal bana rakkha hai tum ne  
