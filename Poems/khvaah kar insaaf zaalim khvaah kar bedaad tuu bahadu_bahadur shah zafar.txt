khvah kar insaf zalim khvah kar bedad tu  
par jo fariyadi hain un ki sun to le fariyad tu  
dam-ba-dam bharte hain ham teri hava-khvahi ka dam  
kar na bad-khuon ke kahne se hamen barbad tu  
kya gunah kya jurm kya taqsir meri kya khata  
ban gaya jo is tarah haq men mire jallad tu  
qaid se teri kahan ja.enge ham be-bal-o-par  
kyuun qafas men tang karta hai hamen sayyad tu  
dil ko dil se raah hai to jis tarah se ham tujhe  
yaad karte hain kare yuun hi hamen bhi yaad tu  
dil tira faulad ho to aap ho a.ina-var  
saaf yak-bari sune meri agar rudad tu  
shaad o khurram ek aalam ko kiya us ne 'zafar'  
par sabab kya hai ki hai ranjida o nashad tu  
khwah kar insaf zalim khwah kar bedad tu  
par jo fariyaadi hain un ki sun to le fariyaad tu  
dam-ba-dam bharte hain hum teri hawa-khwahi ka dam  
kar na bad-khuon ke kahne se hamein barbaad tu  
kya gunah kya jurm kya taqsir meri kya khata  
ban gaya jo is tarah haq mein mere jallad tu  
qaid se teri kahan jaenge hum be-baal-o-par  
kyun qafas mein tang karta hai hamein sayyaad tu  
dil ko dil se rah hai to jis tarah se hum tujhe  
yaad karte hain kare yun hi hamein bhi yaad tu  
dil tera faulad ho to aap ho aaina-war  
saf yak-bari sune meri agar rudad tu  
shad o khurram ek aalam ko kiya us ne 'zafar'  
par sabab kya hai ki hai ranjida o nashad tu  
