juda rahta huun main tujh se to dil be-tab rahta hai  
chaman se duur rah ke phuul kab shadab rahta hai  
andhere aur ujale ki kahani sirf itni hai  
jahan mahbub rahta hai vahin mahtab rahta hai  
muqaddar men likha kar laa.e hain ham boriya lekin  
tasavvur men hamesha resham-o-kam-khvab rahta hai  
hazaron bastiyan aa ja.engi tufan ki zad men  
miri ankhon men ab aansu nahin sailab rahta hai  
bhale lagte hain scholon ki uniform men bachche  
kanval ke phuul se jaise bhara talab rahta hai  
ye bazar-e-havas hai tum yahan kaise chale aa.e  
ye sone ki dukanen hain yahan tezab rahta hai  
hamari har pareshani inhi logon ke dam se hai  
hamare saath ye jo halqa-e-ahbab rahta hai  
badi mushkil se aate hain samajh men lucknow vaale  
dilon men fasle lab par magar adab rahta hai  
juda rahta hun main tujh se to dil be-tab rahta hai  
chaman se dur rah ke phul kab shadab rahta hai  
andhere aur ujale ki kahani sirf itni hai  
jahan mahbub rahta hai wahin mahtab rahta hai  
muqaddar mein likha kar lae hain hum boriya lekin  
tasawwur mein hamesha resham-o-kam-khwab rahta hai  
hazaron bastiyan aa jaengi tufan ki zad mein  
meri aankhon mein ab aansu nahin sailab rahta hai  
bhale lagte hain schoolon ki uniform mein bachche  
kanwal ke phul se jaise bhara talab rahta hai  
ye bazar-e-hawas hai tum yahan kaise chale aae  
ye sone ki dukanen hain yahan tezab rahta hai  
hamari har pareshani inhi logon ke dam se hai  
hamare sath ye jo halqa-e-ahbab rahta hai  
badi mushkil se aate hain samajh mein lucknow wale  
dilon mein fasle lab par magar aadab rahta hai  
