har qadam kahta hai tu aaya hai jaane ke liye  
manzil-e-hasti nahin hai dil lagane ke liye  
kya mujhe khush aa.e ye hairat-sara-e-be-sabat  
hosh udne ke liye hai jaan jaane ke liye  
dil ne dekha hai bisat-e-quvvat-e-idrak ko  
kya badhe is bazm men ankhen uthane ke liye  
khuub ummiden bandhin lekin huiin hirman nasib  
badliyan utthin magar bijli girane ke liye  
saans ki tarkib par mitti ko pyaar aa hi gaya  
khud hui qaid us ko siine se lagane ke liye  
jab kaha main ne bhula do ghair ko hans kar kaha  
yaad phir mujh ko dilana bhuul jaane ke liye  
dida-bazi vo kahan ankhen raha karti hain band  
jaan hi baaqi nahin ab dil lagane ke liye  
mujh ko khush aa.i hai masti shaikh ji ko farbahi  
main huun piine ke liye aur vo hain khane ke liye  
allah allah ke siva akhir raha kuchh bhi na yaad  
jo kiya tha yaad sab tha bhuul jaane ke liye  
sur kahan ke saaz kaisa kaisi bazm-e-sama.in  
josh-e-dil kaafi hai 'akbar' taan udane ke liye  
har qadam kahta hai tu aaya hai jaane ke liye  
manzil-e-hasti nahin hai dil lagane ke liye  
kya mujhe khush aae ye hairat-sara-e-be-sabaat  
hosh udne ke liye hai jaan jaane ke liye  
dil ne dekha hai bisat-e-quwwat-e-idrak ko  
kya badhe is bazm mein aankhen uthane ke liye  
khub ummiden bandhin lekin huin hirman nasib  
badliyan utthin magar bijli girane ke liye  
sans ki tarkib par mitti ko pyar aa hi gaya  
khud hui qaid us ko sine se lagane ke liye  
jab kaha main ne bhula do ghair ko hans kar kaha  
yaad phir mujh ko dilana bhul jaane ke liye  
dida-bazi wo kahan aankhen raha karti hain band  
jaan hi baqi nahin ab dil lagane ke liye  
mujh ko khush aai hai masti shaikh ji ko farbahi  
main hun pine ke liye aur wo hain khane ke liye  
allah allah ke siwa aakhir raha kuchh bhi na yaad  
jo kiya tha yaad sab tha bhul jaane ke liye  
sur kahan ke saz kaisa kaisi bazm-e-samain  
josh-e-dil kafi hai 'akbar' tan udane ke liye  
