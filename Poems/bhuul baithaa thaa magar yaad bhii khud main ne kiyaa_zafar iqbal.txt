bhuul baitha tha magar yaad bhi khud main ne kiya  
vo mohabbat jise barbad bhi khud main ne kiya  
noch kar phenk diye aap hi khvab ankhon se  
is dabi shaad ko nashad bhi khud main ne kiya  
jaal phaila.e the jis ke liye charon janib  
us giraftar ko azad bhi khud main ne kiya  
kaam tera tha magar maare muravvat ke use  
tujh se pahle bhi tire ba.ad bhi khud main ne kiya  
shahr men kyuun miri pahchan hi baaqi na rahi  
is kharabe ko to abad bhi khud main ne kiya  
har naya za.iqa chhoda hai jo auron ke liye  
pahle apne liye ijad bhi khud main ne kiya  
inkisari men mira hukm bhi jaari tha 'zafar'  
arz karte hue irshad bhi khud main ne kiya  
bhul baitha tha magar yaad bhi khud main ne kiya  
wo mohabbat jise barbaad bhi khud main ne kiya  
noch kar phenk diye aap hi khwab aankhon se  
is dabi shad ko nashad bhi khud main ne kiya  
jal phailae the jis ke liye chaaron jaanib  
us giraftar ko aazad bhi khud main ne kiya  
kaam tera tha magar mare murawwat ke use  
tujh se pahle bhi tere baad bhi khud main ne kiya  
shahr mein kyun meri pahchan hi baqi na rahi  
is kharabe ko to aabaad bhi khud main ne kiya  
har naya zaiqa chhoda hai jo auron ke liye  
pahle apne liye ijad bhi khud main ne kiya  
inkisari mein mera hukm bhi jari tha 'zafar'  
arz karte hue irshad bhi khud main ne kiya  
