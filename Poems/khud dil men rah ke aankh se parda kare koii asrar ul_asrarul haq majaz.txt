khud dil men rah ke aankh se parda kare koi  
haan lutf jab hai pa ke bhi dhunda kare koi  
tum ne to hukm-e-tark-e-tamanna suna diya  
kis dil se aah tark-e-tamanna kare koi  
duniya laraz ga.i dil-e-hirman-nasib ki  
is tarah saz-e-aish na chheda kare koi  
mujh ko ye aarzu vo utha.en naqab khud  
un ko ye intizar taqaza kare koi  
rangini-e-naqab men gum ho ga.i nazar  
kya be-hijabiyon ka taqaza kare koi  
ya to kisi ko jur.at-e-didar hi na ho  
ya phir miri nigah se dekha kare koi  
hoti hai is men husn ki tauhin ai 'majaz'  
itna na ahl-e-ishq ko rusva kare koi  
khud dil mein rah ke aankh se parda kare koi  
han lutf jab hai pa ke bhi dhunda kare koi  
tum ne to hukm-e-tark-e-tamanna suna diya  
kis dil se aah tark-e-tamanna kare koi  
duniya laraz gai dil-e-hirman-nasib ki  
is tarah saz-e-aish na chheda kare koi  
mujh ko ye aarzu wo uthaen naqab khud  
un ko ye intizar taqaza kare koi  
rangini-e-naqab mein gum ho gai nazar  
kya be-hijabiyon ka taqaza kare koi  
ya to kisi ko jurat-e-didar hi na ho  
ya phir meri nigah se dekha kare koi  
hoti hai is mein husn ki tauhin ai 'majaz'  
itna na ahl-e-ishq ko ruswa kare koi  
