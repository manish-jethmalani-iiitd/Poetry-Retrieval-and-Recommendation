kaha jo main ne ki yusuf ko ye hijab na tha  
to hans ke bole vo munh qabil-e-naqab na tha  
shab-e-visal bhi vo shokh be-hijab na tha  
naqab ulat ke bhi dekha to be-naqab na tha  
lipat ke chuum liya munh mita diya un ka  
nahin ka un ke siva is ke kuchh javab na tha  
mire janaze pe ab aate sharm aati hai  
halal karne ko baithe the jab hijab na tha  
nasib jaag uthe so ga.e jo paanv mire  
tumhare kuche se behtar maqam-e-khvab na tha  
ghazab kiya ki ise tu ne mohtasib toda  
are ye dil tha mira shisha-e-sharab na tha  
zamana vasl men leta hai karvaten kya kya  
firaq-e-yar ke din ek inqalab na tha  
tumhin ne qatl kiya hai mujhe jo tante ho  
akele the malak-ul-maut ham-rikab na tha  
dua-e-tauba bhi ham ne padhi to mai pi kar  
maza hi ham ko kisi shai ka be-sharab na tha  
main ru-e-yar ka mushtaq ho ke aaya tha  
tire jamal ka shaida to ai naqab na tha  
bayan ki jo shab-e-gham ki bekasi to kaha  
jigar men dard na tha dil men iztirab na tha  
vo baithe baithe jo de baithe qatl-e-am ka hukm  
hansi thi un ki kisi par koi itaab na tha  
jo laash bheji thi qasid ki bhejte khat bhi  
rasid vo to mire khat ki thi javab na tha  
surur-e-qatl se thi haath paanv ko jumbish  
vo mujh pe vajd ka aalam tha iztirab na tha  
sabat bahr-e-jahan men nahin kisi ko 'amir'  
idhar numud hua aur udhar hubab na tha  
kaha jo main ne ki yusuf ko ye hijab na tha  
to hans ke bole wo munh qabil-e-naqab na tha  
shab-e-visal bhi wo shokh be-hijab na tha  
naqab ulat ke bhi dekha to be-naqab na tha  
lipat ke chum liya munh mita diya un ka  
nahin ka un ke siwa is ke kuchh jawab na tha  
mere janaze pe ab aate sharm aati hai  
halal karne ko baithe the jab hijab na tha  
nasib jag uthe so gae jo panw mere  
tumhaare kuche se behtar maqam-e-khwab na tha  
ghazab kiya ki ise tu ne mohtasib toda  
are ye dil tha mera shisha-e-sharab na tha  
zamana wasl mein leta hai karwaten kya kya  
firaq-e-yar ke din ek inqalab na tha  
tumhin ne qatl kiya hai mujhe jo tante ho  
akele the malak-ul-maut ham-rikab na tha  
dua-e-tauba bhi hum ne padhi to mai pi kar  
maza hi hum ko kisi shai ka be-sharab na tha  
main ru-e-yar ka mushtaq ho ke aaya tha  
tere jamal ka shaida to ai naqab na tha  
bayan ki jo shab-e-gham ki bekasi to kaha  
jigar mein dard na tha dil mein iztirab na tha  
wo baithe baithe jo de baithe qatl-e-am ka hukm  
hansi thi un ki kisi par koi itab na tha  
jo lash bheji thi qasid ki bhejte khat bhi  
rasid wo to mere khat ki thi jawab na tha  
surur-e-qatl se thi hath panw ko jumbish  
wo mujh pe wajd ka aalam tha iztirab na tha  
sabaat bahr-e-jahan mein nahin kisi ko 'amir'  
idhar numud hua aur udhar hubab na tha  
