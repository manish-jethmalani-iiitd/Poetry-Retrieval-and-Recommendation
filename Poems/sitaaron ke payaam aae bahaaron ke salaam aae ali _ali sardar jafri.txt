sitaron ke payam aa.e baharon ke salam aa.e  
hazaron nama-ha-e-shauq ahl-e-dil ke kaam aa.e  
na jaane kitni nazren us dil-e-vahshi pe padti hain  
har ik ko fikr hai us ki ye shahin zer-e-dam aa.e  
isi ummid men betabi-e-jan badhti jaati hai  
sukun-e-dil jahan mumkin ho shayad vo maqam aa.e  
hamari tishnagi bujhti nahin shabnam ke qatron se  
jise saqi-gari ki sharm ho atish-ba-jam aa.e  
koi shayad hamare dagh-e-dil ki tarah raushan ho  
hazaron aftab is shauq men bala-e-bam aa.e  
inhen rahon men shaikh-o-muhtasib haa.il rahe akasr  
inhen rahon men huran-e-bahishti ke khiyam aa.e  
nigahen muntazir hain ek khurshid-e-tamanna ki  
abhi tak jitne mehr-o-mah aa.e na-tamam aa.e  
ye aalam lazzat-e-takhliq ka hai raqs-e-lafani  
tasavvur-khana-e-hairat men lakhon sub.h-o-sham aa.e  
koi 'sardar' kab tha is se pahle teri mahfil men  
bahut ahl-e-sukhan utthe bahut ahl-e-kalam aa.e  
sitaron ke payam aae bahaaron ke salam aae  
hazaron nama-ha-e-shauq ahl-e-dil ke kaam aae  
na jaane kitni nazren us dil-e-wahshi pe padti hain  
har ek ko fikr hai us ki ye shahin zer-e-dam aae  
isi ummid mein betabi-e-jaan badhti jati hai  
sukun-e-dil jahan mumkin ho shayad wo maqam aae  
hamari tishnagi bujhti nahin shabnam ke qatron se  
jise saqi-gari ki sharm ho aatish-ba-jam aae  
koi shayad hamare dagh-e-dil ki tarah raushan ho  
hazaron aaftab is shauq mein baala-e-baam aae  
inhen rahon mein shaikh-o-muhtasib hail rahe akasr  
inhen rahon mein huran-e-bahishti ke khiyam aae  
nigahen muntazir hain ek khurshid-e-tamanna ki  
abhi tak jitne mehr-o-mah aae na-tamam aae  
ye aalam lazzat-e-takhliq ka hai raqs-e-lafani  
tasawwur-khana-e-hairat mein lakhon subh-o-sham aae  
koi 'sardar' kab tha is se pahle teri mahfil mein  
bahut ahl-e-sukhan utthe bahut ahl-e-kalam aae  
