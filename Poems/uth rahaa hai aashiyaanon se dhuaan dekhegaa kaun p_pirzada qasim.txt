uth raha hai ashiyanon se dhuan dekhega kaun  
hai magar ta.abir khvab-e-ra.egan dekhega kaun  
jal rahi hai dil men ik afaq se rishte ki lau  
jaise ham dekhe hain su-e-asman dekhega kaun  
tu bahut a.indagan ka khinchta hai intizar  
be-khabar vo raunaq-e-a.indagan dekhega kaun  
ek ehsas-e-shikast-e-shab bahut raushan magar  
be-karan is be-hisi ke darmiyan dekhega kaun  
aarzu ka ik jahan-e-taza bhi manzar men hai  
main jise pahchanta huun vo jahan dekhega kaun  
raste raushan bahut karta raha huun zer-e-pa  
duur tak phaile hain qadmon ke nishan dekhega kaun  
daad jankahi ki kis se paa.en ab ahl-e-hunar  
khun-chakida khama risti ungliyan dekhega kaun  
dekhte hain sab furu-e-shauq ki zeba.ishen  
kam nahin kuchh ye ma.al-e-shauq haan dekhega kaun  
rafta rafta ho rahega zakhm-e-dil ka indimal  
bujhte bujhte bujh hi ja.egi fughan dekhega kaun  
dekh dil men ho raha hai ik naya manzar tulua  
jo idhar bikhri padi hai kahkashan dekhega kaun  
uth raha hai aashiyanon se dhuan dekhega kaun  
hai magar tabir khwab-e-raegan dekhega kaun  
jal rahi hai dil mein ek aafaq se rishte ki lau  
jaise hum dekhe hain su-e-asman dekhega kaun  
tu bahut aaindagan ka khinchta hai intizar  
be-khabar wo raunaq-e-aindagan dekhega kaun  
ek ehsas-e-shikast-e-shab bahut raushan magar  
be-karan is be-hisi ke darmiyan dekhega kaun  
aarzu ka ek jahan-e-taza bhi manzar mein hai  
main jise pahchanta hun wo jahan dekhega kaun  
raste raushan bahut karta raha hun zer-e-pa  
dur tak phaile hain qadmon ke nishan dekhega kaun  
dad jaankahi ki kis se paen ab ahl-e-hunar  
khun-chakida khama risti ungliyan dekhega kaun  
dekhte hain sab furu-e-shauq ki zebaishen  
kam nahin kuchh ye maal-e-shauq han dekhega kaun  
rafta rafta ho rahega zakhm-e-dil ka indimal  
bujhte bujhte bujh hi jaegi fughan dekhega kaun  
dekh dil mein ho raha hai ek naya manzar tulua  
jo idhar bikhri padi hai kahkashan dekhega kaun  
