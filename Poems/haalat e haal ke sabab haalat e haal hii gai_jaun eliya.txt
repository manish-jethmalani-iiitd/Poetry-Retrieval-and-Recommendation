halat-e-hal ke sabab halat-e-hal hi ga.i  
shauq men kuchh nahin gaya shauq ki zindagi ga.i  
tera firaq jan-e-jan aish tha kya mire liye  
ya.ani tire firaq men khuub sharab pi ga.i  
tere visal ke liye apne kamal ke liye  
halat-e-dil ki thi kharab aur kharab ki ga.i  
us ki umid-e-naz ka ham se ye maan tha ki aap  
umr guzar dijiye umr guzar di ga.i  
ek hi hadsa to hai aur vo ye ki aaj tak  
baat nahin kahi ga.i baat nahin suni ga.i  
ba.ad bhi tere jan-e-jan dil men raha ajab saman  
yaad rahi tiri yahan phir tiri yaad bhi ga.i  
us ke badan ko di numud ham ne sukhan men aur phir  
us ke badan ke vaste ek qaba bhi si ga.i  
mina-ba-mina mai-ba-mai jam-ba-jam jam-ba-jam  
naf-piyale ki tire yaad ajab sahi ga.i  
kahni hai mujh ko ek baat aap se ya.ani aap se  
aap ke shahr-e-vasl men lazzat-e-hijr bhi ga.i  
sehn-e-khayal-e-yar men ki na basar shab-e-firaq  
jab se vo chandna gaya jab se vo chandni ga.i  
haalat-e-haal ke sabab haalat-e-haal hi gai  
shauq mein kuchh nahin gaya shauq ki zindagi gai  
tera firaq jaan-e-jaan aish tha kya mere liye  
yani tere firaq mein khub sharab pi gai  
tere visal ke liye apne kamal ke liye  
haalat-e-dil ki thi kharab aur kharab ki gai  
us ki umid-e-naz ka hum se ye man tha ki aap  
umr guzar dijiye umr guzar di gai  
ek hi hadsa to hai aur wo ye ki aaj tak  
baat nahin kahi gai baat nahin suni gai  
baad bhi tere jaan-e-jaan dil mein raha ajab saman  
yaad rahi teri yahan phir teri yaad bhi gai  
us ke badan ko di numud hum ne sukhan mein aur phir  
us ke badan ke waste ek qaba bhi si gai  
mina-ba-mina mai-ba-mai jam-ba-jam jam-ba-jam  
naf-piyale ki tere yaad ajab sahi gai  
kahni hai mujh ko ek baat aap se yani aap se  
aap ke shahr-e-wasl mein lazzat-e-hijr bhi gai  
sehn-e-khayal-e-yar mein ki na basar shab-e-firaq  
jab se wo chandna gaya jab se wo chandni gai  
