'mir' dariya hai sune sher zabani us ki  
allah allah re tabi.at ki ravani us ki  
khatir-e-badiya se dair men javegi kahin  
khaak manind bagule ke udani us ki  
ek hai ahd men apne vo paraganda-mizaj  
apni ankhon men na aaya koi saani us ki  
menh to bauchhar ka dekha hai baraste tum ne  
isi andaz se thi ashk-fishani us ki  
baat ki tarz ko dekho to koi jaadu tha  
par mili khaak men kya sehr-bayani us ki  
kar ke taviz rakhen us ko bahut bhati hai  
vo nazar paanv pe vo baat divani us ki  
us ka vo ijz tumhara ye ghurur-e-khubi  
minnaten un ne bahut kiin pa na maani us ki  
kuchh likha hai tujhe har barg pe ai rashk-e-bahar  
ruq.a varen hain ye auraq-e-khizani us ki  
sarguzisht apni kis andoh se shab kahta tha  
so ga.e tum na suni aah kahani us ki  
marsiye dil ke ka.i kah ke diye logon ko  
shahr-e-dilli men hai sab paas nishani us ki  
miyan se nikli hi padti thi tumhari talvar  
kya evaz chaah ka tha khasmi-e-jani us ki  
aable ki si tarah thes lagi phuut bahe  
dardmandi men ga.i saari javani us ki  
ab ga.e us ke juz afsos nahin kuchh hasil  
haif sad haif ki kuchh qadr na jaani us ki  
'mir' dariya hai sune sher zabani us ki  
allah allah re tabiat ki rawani us ki  
khatir-e-baadiya se dair mein jawegi kahin  
khak manind bagule ke udani us ki  
ek hai ahd mein apne wo paraganda-mizaj  
apni aankhon mein na aaya koi sani us ki  
meinh to bauchhaar ka dekha hai baraste tum ne  
isi andaz se thi ashk-fishani us ki  
baat ki tarz ko dekho to koi jadu tha  
par mili khak mein kya sehr-bayani us ki  
kar ke tawiz rakhen us ko bahut bhati hai  
wo nazar panw pe wo baat diwani us ki  
us ka wo ijz tumhaara ye ghurur-e-khubi  
minnaten un ne bahut kin pa na mani us ki  
kuchh likha hai tujhe har barg pe ai rashk-e-bahaar  
ruqa waren hain ye auraq-e-khizani us ki  
sarguzisht apni kis andoh se shab kahta tha  
so gae tum na suni aah kahani us ki  
marsiye dil ke kai kah ke diye logon ko  
shahr-e-dilli mein hai sab pas nishani us ki  
miyan se nikli hi padti thi tumhaari talwar  
kya ewaz chah ka tha khasmi-e-jaani us ki  
aable ki si tarah thes lagi phut bahe  
dardmandi mein gai sari jawani us ki  
ab gae us ke juz afsos nahin kuchh hasil  
haif sad haif ki kuchh qadr na jaani us ki  
