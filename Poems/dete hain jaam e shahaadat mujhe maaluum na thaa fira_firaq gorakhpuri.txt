dete hain jam-e-shahadat mujhe ma.alum na tha  
hai ye a.in-e-mohabbat mujhe ma.alum na tha  
matlab-e-chashm-e-muravvat mujhe ma.alum na tha  
tujh ko mujh se thi shikayat mujhe ma.alum na tha  
chashm-e-khamosh ki babat mujhe ma.alum na tha  
ye bhi hai harf-o-hikayat mujhe ma.alum na tha  
ishq bas men hai mashiyyat ke aqida tha mira  
us ke bas men hai mashiyyat mujhe ma.alum na tha  
haft-khvan jis ne kiye tai sar-e-rah-e-taslim  
tuut jaati hai vo himmat mujhe ma.alum na tha  
aaj har qatra-e-mai ban gaya ik chingari  
thi ye saaqi ki shararat mujhe ma.alum na tha  
nigah-e-mast ne talvar utha li sar-e-bazm  
yuun badal jaati hai niyyat mujhe ma.alum na tha  
gham-e-hasti se jo bezar raha main ik umr  
tujh se bhi thi use nisbat mujhe ma.alum na tha  
ishq bhi ahl-e-tariqat men hai aisa tha khayal  
ishq hai pir-e-tariqat mujhe ma.alum na tha  
puchh mat sharh-e-karam-ha-e-azizan hamdam  
un men itni thi sharafat mujhe ma.alum na tha  
jab se dekha hai tujhe mujh se hai meri an-ban  
husn ka rang-e-siyasat mujhe ma.alum na tha  
shakl insan ki ho chaal bhi insan ki ho  
yuun bhi aati hai qayamat mujhe ma.alum na tha  
sar-e-mamura-e-alam ye dil-e-khana-kharab  
mit gaya teri badaulat mujhe ma.alum na tha  
parda-e-arz-e-vafa men bhi raha huun karta  
tujh se main apni hi ghibat mujhe ma.alum na tha  
naqd-e-jan kya hai zamane men mohabbat hamdam  
nahin milti kisi qimat mujhe ma.alum na tha  
ho gaya aaj rafiqon se gale mil ke juda  
apna khud ishq-e-sadaqat mujhe ma.alum na tha  
dard dil kya hai khula aaj tire ladne par  
tujh se itni thi mohabbat mujhe ma.alum na tha  
dam nikal jaa.e magar dil na laga.e koi  
ishq ki ye thi vasiyyat mujhe ma.alum na tha  
husn valon ko bahut sahal samajh rakkha tha  
tujh pe aa.egi tabi.at mujhe ma.alum na tha  
kitni khallaq hai ye nisti-e-ishq 'firaq'  
us se hasti hai ibarat mujhe ma.alum na tha  
dete hain jam-e-shahadat mujhe malum na tha  
hai ye aain-e-mohabbat mujhe malum na tha  
matlab-e-chashm-e-murawwat mujhe malum na tha  
tujh ko mujh se thi shikayat mujhe malum na tha  
chashm-e-khamosh ki babat mujhe malum na tha  
ye bhi hai harf-o-hikayat mujhe malum na tha  
ishq bas mein hai mashiyyat ke aqida tha mera  
us ke bas mein hai mashiyyat mujhe malum na tha  
haft-khwan jis ne kiye tai sar-e-rah-e-taslim  
tut jati hai wo himmat mujhe malum na tha  
aaj har qatra-e-mai ban gaya ek chingari  
thi ye saqi ki shararat mujhe malum na tha  
nigah-e-mast ne talwar utha li sar-e-bazm  
yun badal jati hai niyyat mujhe malum na tha  
gham-e-hasti se jo bezar raha main ek umr  
tujh se bhi thi use nisbat mujhe malum na tha  
ishq bhi ahl-e-tariqat mein hai aisa tha khayal  
ishq hai pir-e-tariqat mujhe malum na tha  
puchh mat sharh-e-karam-ha-e-azizan hamdam  
un mein itni thi sharafat mujhe malum na tha  
jab se dekha hai tujhe mujh se hai meri an-ban  
husn ka rang-e-siyasat mujhe malum na tha  
shakl insan ki ho chaal bhi insan ki ho  
yun bhi aati hai qayamat mujhe malum na tha  
sar-e-mamura-e-alam ye dil-e-khana-kharab  
mit gaya teri badaulat mujhe malum na tha  
parda-e-arz-e-wafa mein bhi raha hun karta  
tujh se main apni hi ghibat mujhe malum na tha  
naqd-e-jaan kya hai zamane mein mohabbat hamdam  
nahin milti kisi qimat mujhe malum na tha  
ho gaya aaj rafiqon se gale mil ke juda  
apna khud ishq-e-sadaqat mujhe malum na tha  
dard dil kya hai khula aaj tere ladne par  
tujh se itni thi mohabbat mujhe malum na tha  
dam nikal jae magar dil na lagae koi  
ishq ki ye thi wasiyyat mujhe malum na tha  
husn walon ko bahut sahal samajh rakkha tha  
tujh pe aaegi tabiat mujhe malum na tha  
kitni khallaq hai ye nisti-e-ishq 'firaq'  
us se hasti hai ibarat mujhe malum na tha  
