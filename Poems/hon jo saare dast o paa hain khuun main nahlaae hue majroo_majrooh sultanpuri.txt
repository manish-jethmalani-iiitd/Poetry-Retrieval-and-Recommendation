hon jo saare dast o pa hain khuun main nahla.e hue  
ham bhi hain ai dil baharan ki qasam khaa.e hue  
khabt hai ai ham-nashin aql-e-harifan-e-bahar  
hai khizan in ki inhen a.ina dikhla.e hue  
kya hai zikr-e-atish-o-ahan ki gaddaran-e-gul  
marte hain haath angaron pe ghabra.e hue  
zindagi ki qadr sikhi shukriya tegh-e-sitam  
haan hamen the kal talak jiine se ukta.e hue  
sair-e-sahil kar chuke ai mauj-e-sahil sar na maar  
tujh se kya bahlenge tufanon ke bahla.e hue  
hai yahi ik karobar-e-naghma-o-masti ki ham  
ya zamin par ya sar-e-aflak hain chha.e hue  
saaz uthaya jab to garmate phire zarron ke dil  
jaam haath aaya to mahr o mah ke ham-sa.e hue  
dasht o dar banne ko hain 'majruh' maidan-e-bahar  
aa rahi hai fasl-e-gul parcham ko lahra.e hue  
hon jo sare dast o pa hain khun main nahlae hue  
hum bhi hain ai dil bahaaran ki qasam khae hue  
khabt hai ai ham-nashin aql-e-harifan-e-bahaar  
hai khizan in ki inhen aaina dikhlae hue  
kya hai zikr-e-atish-o-ahan ki gaddaran-e-gul  
marte hain hath angaron pe ghabrae hue  
zindagi ki qadr sikhi shukriya tegh-e-sitam  
han hamein the kal talak jine se uktae hue  
sair-e-sahil kar chuke ai mauj-e-sahil sar na mar  
tujh se kya bahlenge tufanon ke bahlae hue  
hai yahi ek karobar-e-naghma-o-masti ki hum  
ya zamin par ya sar-e-aflak hain chhae hue  
saz uthaya jab to garmate phire zarron ke dil  
jam hath aaya to mahr o mah ke ham-sae hue  
dasht o dar banne ko hain 'majruh' maidan-e-bahaar  
aa rahi hai fasl-e-gul parcham ko lahrae hue  
