jab kabhi un ki tavajjoh men kami paa.i ga.i  
az-sar-e-nau dastan-e-shauq dohra.i ga.i  
bik ga.e jab tere lab phir tujh ko kya shikva agar  
zindagani baada o saghar se bahla.i ga.i  
ai gham-e-duniya tujhe kya ilm tere vaste  
kin bahanon se tabi.at raah par laa.i ga.i  
ham karen tark-e-vafa achchha chalo yuun hi sahi  
aur agar tark-e-vafa se bhi na rusva.i ga.i  
kaise kaise chashm o aariz gard-e-gham se bujh ga.e  
kaise kaise paikaron ki shan-e-zeba.i ga.i  
dil ki dhadkan men tavazun aa chala hai khair ho  
meri nazren bujh ga.iin ya teri ra.ana.i ga.i  
un ka gham un ka tasavvur un ke shikve ab kahan  
ab to ye baten bhi ai dil ho ga.iin aa.i ga.i  
jur.at-e-insan pe go tadib ke pahre rahe  
fitrat-e-insan ko kab zanjir pahna.i ga.i  
arsa-e-hasti men ab tesha-zanon ka daur hai  
rasm-e-changezi uthi tauqir-e-dara.i ga.i  
jab kabhi un ki tawajjoh mein kami pai gai  
az-sar-e-nau dastan-e-shauq dohrai gai  
bik gae jab tere lab phir tujh ko kya shikwa agar  
zindagani baada o saghar se bahlai gai  
ai gham-e-duniya tujhe kya ilm tere waste  
kin bahanon se tabiat rah par lai gai  
hum karen tark-e-wafa achchha chalo yun hi sahi  
aur agar tark-e-wafa se bhi na ruswai gai  
kaise kaise chashm o aariz gard-e-gham se bujh gae  
kaise kaise paikaron ki shan-e-zebai gai  
dil ki dhadkan mein tawazun aa chala hai khair ho  
meri nazren bujh gain ya teri ranai gai  
un ka gham un ka tasawwur un ke shikwe ab kahan  
ab to ye baaten bhi ai dil ho gain aai gai  
jurat-e-insan pe go tadib ke pahre rahe  
fitrat-e-insan ko kab zanjir pahnai gai  
arsa-e-hasti mein ab tesha-zanon ka daur hai  
rasm-e-changezi uthi tauqir-e-darai gai  
