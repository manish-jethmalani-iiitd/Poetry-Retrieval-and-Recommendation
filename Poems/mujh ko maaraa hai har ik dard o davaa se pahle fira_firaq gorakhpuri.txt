mujh ko maara hai har ik dard o dava se pahle  
di saza ishq ne har jurm-o-khata se pahle  
atish-e-ishq bhadakti hai hava se pahle  
hont julte hain mohabbat men dua se pahle  
fitne barpa hue har ghuncha-e-sar-basta se  
khul gaya raz-e-chaman chak-e-qaba se pahle  
chaal hai bada-e-hasti ka chhalakta hua jaam  
ham kahan the tire naqsh-e-kaf-e-pa se pahle  
ab kami kya hai tire be-sar-o-samanon ko  
kuchh na tha teri qasam tark-e-vafa se pahle  
ishq-e-bebak ko da.ave the bahut khalvat men  
kho diya saara bharam sharm-o-haya se pahle  
khud-bakhud chaak hue pairahan-e-lala-o-gul  
chal ga.i kaun hava bad-e-saba se pahle  
ham-safar rah-e-adam men na ho taron-bhari raat  
ham pahunch ja.enge is abla-pa se pahle  
parda-e-sharm men sad-barq-e-tabassum ke nisar  
hosh jaate rahe nairang-e-haya se pahle  
maut ke naam se darte the ham ai shauq-e-hayat  
tu ne to maar hi daala tha qaza se pahle  
be-takalluf bhi tira husn-e-khud-ara tha kabhi  
ik ada aur bhi thi husn-e-ada se pahle  
ghaflaten hasti-e-fani ki bata dengi tujhe  
jo mira haal tha ehsas-e-fana se pahle  
ham unhen pa ke 'firaq' aur bhi kuchh kho.e ga.e  
ye takalluf to na the ahd-e-vafa se pahle  
mujh ko mara hai har ek dard o dawa se pahle  
di saza ishq ne har jurm-o-khata se pahle  
aatish-e-ishq bhadakti hai hawa se pahle  
hont julte hain mohabbat mein dua se pahle  
fitne barpa hue har ghuncha-e-sar-basta se  
khul gaya raaz-e-chaman chaak-e-qaba se pahle  
chaal hai baada-e-hasti ka chhalakta hua jam  
hum kahan the tere naqsh-e-kaf-e-pa se pahle  
ab kami kya hai tere be-sar-o-samanon ko  
kuchh na tha teri qasam tark-e-wafa se pahle  
ishq-e-bebak ko dawe the bahut khalwat mein  
kho diya sara bharam sharm-o-haya se pahle  
khud-bakhud chaak hue pairahan-e-lala-o-gul  
chal gai kaun hawa baad-e-saba se pahle  
ham-safar rah-e-adam mein na ho taron-bhari raat  
hum pahunch jaenge is aabla-pa se pahle  
parda-e-sharm mein sad-barq-e-tabassum ke nisar  
hosh jate rahe nairang-e-haya se pahle  
maut ke nam se darte the hum ai shauq-e-hayat  
tu ne to mar hi dala tha qaza se pahle  
be-takalluf bhi tera husn-e-khud-ara tha kabhi  
ek ada aur bhi thi husn-e-ada se pahle  
ghaflaten hasti-e-fani ki bata dengi tujhe  
jo mera haal tha ehsas-e-fana se pahle  
hum unhen pa ke 'firaq' aur bhi kuchh khoe gae  
ye takalluf to na the ahd-e-wafa se pahle  
