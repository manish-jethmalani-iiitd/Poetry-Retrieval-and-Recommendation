chandni men rukh-e-zeba nahin dekha jaata  
maah o khurshid ko yakja nahin dekha jaata  
yuun to un ankhon se kya kya nahin dekha jaata  
haan magar apna hi jalva nahin dekha jaata  
dida-o-dil ki tabahi mujhe manzur magar  
un ka utra hua chehra nahin dekha jaata  
zabt-e-gham haan vahi ashkon ka talatum ik baar  
ab to sukha hua dariya nahin dekha jaata  
zindagi aa tujhe qatil ke havale kar duun  
mujh se ab khun-e-tamanna nahin dekha jaata  
ab to jhuti bhi tasalli ba-sar-o-chashm qubul  
dil ka rah rah ke tadapna nahin dekha jaata  
chandni mein rukh-e-zeba nahin dekha jata  
mah o khurshid ko yakja nahin dekha jata  
yun to un aankhon se kya kya nahin dekha jata  
han magar apna hi jalwa nahin dekha jata  
dida-o-dil ki tabahi mujhe manzur magar  
un ka utra hua chehra nahin dekha jata  
zabt-e-gham han wahi ashkon ka talatum ek bar  
ab to sukha hua dariya nahin dekha jata  
zindagi aa tujhe qatil ke hawale kar dun  
mujh se ab khun-e-tamanna nahin dekha jata  
ab to jhuti bhi tasalli ba-sar-o-chashm qubul  
dil ka rah rah ke tadapna nahin dekha jata  
