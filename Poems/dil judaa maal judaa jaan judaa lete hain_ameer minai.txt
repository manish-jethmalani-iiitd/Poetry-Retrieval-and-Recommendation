dil juda maal juda jaan juda lete hain  
apne sab kaam bigad kar vo bana lete hain  
ho hi rahta hai kisi but ka nazara ta-sham  
sub.h ko uth ke jo ham nam-e-khuda lete hain  
majlis-e-vaz men jab baithte hain ham mai-kash  
dukhtar-e-raz ko bhi pahlu men bitha lete hain  
aise bose ke evaz mangte hain dil kya khuub  
ji men sochen to vo kya dete hain kya lete hain  
apni mahfil se utha.e hain abas ham ko huzur  
chupke baithe hain alag aap ka kya lete hain  
but bhi kya chiiz hain allah salamat rakkhe  
galiyan de ke gharibon ki dua lete hain  
shakh-e-marjan men javahar nazar aate hain 'amir'  
kabhi ungli jo vo danton men daba lete hain  
dil juda mal juda jaan juda lete hain  
apne sab kaam bigad kar wo bana lete hain  
ho hi rahta hai kisi but ka nazara ta-sham  
subh ko uth ke jo hum nam-e-khuda lete hain  
majlis-e-waz mein jab baithte hain hum mai-kash  
dukhtar-e-raz ko bhi pahlu mein bitha lete hain  
aise bose ke ewaz mangte hain dil kya khub  
ji mein sochen to wo kya dete hain kya lete hain  
apni mahfil se uthae hain abas hum ko huzur  
chupke baithe hain alag aap ka kya lete hain  
but bhi kya chiz hain allah salamat rakkhe  
galiyan de ke gharibon ki dua lete hain  
shakh-e-marjaan mein jawahar nazar aate hain 'amir'  
kabhi ungli jo wo danton mein daba lete hain  
