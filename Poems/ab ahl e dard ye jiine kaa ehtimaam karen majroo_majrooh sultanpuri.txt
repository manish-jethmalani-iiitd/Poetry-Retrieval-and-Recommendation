ab ahl-e-dard ye jiine ka ehtimam karen  
use bhula ke gham-e-zindagi ka naam karen  
fareb kha ke un ankhon ka kab talak ai dil  
sharab-e-kham piyen raqs-e-na-tamam karen  
gham-e-hayat ne avara kar diya varna  
thi aarzu ki tire dar pe sub.h o shaam karen  
na mangun bada-e-gul-gun se bhiik masti ki  
agar tire lab-e-lalin mira ye kaam karen  
na dekhen dair o haram su-e-rah-ravan-e-hayat  
ye qafile to na jaane kahan qayam karen  
hain is kashakash-e-paiham men zindagi ke maze  
phir ek baar koi sa.i-e-na-tamam karen  
sikha.en dast-e-talab ko ada-e-bebaki  
payam-e-zer-labi ko sala-e-am karen  
ghulam rah chuke toden ye band-e-rusva.i  
kuchh apne bazu-e-mehnat ka ehtiram karen  
zamin ko mil ke sanvaren misal-e-ru-e-nigar  
rukh-e-nigar se raushan charagh-e-bam karen  
phir uth ke garm karen karobar-e-zulf-o-junun  
phir apne saath use bhi asir-e-dam karen  
miri nigah men hai arz-e-moscow 'majruh'  
vo sarzamin ki sitare jise salam karen  
ab ahl-e-dard ye jine ka ehtimam karen  
use bhula ke gham-e-zindagi ka nam karen  
fareb kha ke un aankhon ka kab talak ai dil  
sharab-e-kham piyen raqs-e-na-tamam karen  
gham-e-hayat ne aawara kar diya warna  
thi aarzu ki tere dar pe subh o sham karen  
na mangun baada-e-gul-gun se bhik masti ki  
agar tere lab-e-lalin mera ye kaam karen  
na dekhen dair o haram su-e-rah-rawan-e-hayat  
ye qafile to na jaane kahan qayam karen  
hain is kashakash-e-paiham mein zindagi ke maze  
phir ek bar koi sai-e-na-tamam karen  
sikhaen dast-e-talab ko ada-e-bebaki  
payam-e-zer-labi ko sala-e-am karen  
ghulam rah chuke toden ye band-e-ruswai  
kuchh apne bazu-e-mehnat ka ehtiram karen  
zamin ko mil ke sanwaren misal-e-ru-e-nigar  
rukh-e-nigar se raushan charagh-e-baam karen  
phir uth ke garm karen karobar-e-zulf-o-junun  
phir apne sath use bhi asir-e-dam karen  
meri nigah mein hai arz-e-moscow 'majruh'  
wo sarzamin ki sitare jise salam karen  
