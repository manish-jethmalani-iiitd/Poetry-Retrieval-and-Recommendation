jab yaas hui to aahon ne siine se nikalna chhod diya  
ab khushk-mizaj anhken bhi huiin dil ne bhi machalna chhod diya  
navak-fagani se zalim ki jangal men hai ik sannata sa  
murghan-e-khush-alhan ho ga.e chup aahu ne uchhalna chhod diya  
kyuun kibr-o-ghurur is daur pe hai kyuun dost falak ko samjha hai  
gardish se ye apni baaz aaya ya rang badalna chhod diya  
badli vo hava guzra vo saman vo raah nahin vo log nahin  
tafrih kahan aur sair kuja ghar se bhi nikalna chhod diya  
vo soz-o-gudaz us mahfil men baaqi na raha andher hua  
parvanon ne jalna chhod diya sham.on ne pighalna chhod diya  
har gaam pe chand anhken nigaran har mod pe ik licence-talab  
us park men akhir ai 'akbar' main ne to tahalna chhod diya  
kya diin ko quvvat den ye javan jab hausla-afzan koi nahin  
kya hosh sambhalen ye ladke khud us ne sambhalna chhod diya  
iqbal musa.id jab na raha rakkhe ye qadam jis manzil men  
ashjar se saaya duur hua chashmon ne ubalna chhod diya  
allah ki raah ab tak hai khuli asar-o-nishan sab qaa.em hain  
allah ke bandon ne lekin us raah men chalna chhod diya  
jab sar men hava-e-ta.at thi sarsabz shajar ummid ka tha  
jab sar-sar-e-isyan chalne lagi is ped ne phalna chhod diya  
us hur-laqa ko ghar laa.e ho tum ko mubarak ai 'akbar'  
lekin ye qayamat ki tum ne ghar se jo nikalna chhod diya  
jab yas hui to aahon ne sine se nikalna chhod diya  
ab khushk-mizaj aanhken bhi huin dil ne bhi machalna chhod diya  
nawak-fagani se zalim ki jangal mein hai ek sannata sa  
murghan-e-khush-alhan ho gae chup aahu ne uchhalna chhod diya  
kyun kibr-o-ghurur is daur pe hai kyun dost falak ko samjha hai  
gardish se ye apni baz aaya ya rang badalna chhod diya  
badli wo hawa guzra wo saman wo rah nahin wo log nahin  
tafrih kahan aur sair kuja ghar se bhi nikalna chhod diya  
wo soz-o-gudaz us mahfil mein baqi na raha andher hua  
parwanon ne jalna chhod diya shamon ne pighalna chhod diya  
har gam pe chand aanhken nigaran har mod pe ek licence-talab  
us park mein aakhir ai 'akbar' main ne to tahalna chhod diya  
kya din ko quwwat den ye jawan jab hausla-afzan koi nahin  
kya hosh sambhaalen ye ladke khud us ne sambhalna chhod diya  
iqbaal musaid jab na raha rakkhe ye qadam jis manzil mein  
ashjar se saya dur hua chashmon ne ubalna chhod diya  
allah ki rah ab tak hai khuli aasar-o-nishan sab qaem hain  
allah ke bandon ne lekin us rah mein chalna chhod diya  
jab sar mein hawa-e-taat thi sarsabz shajar ummid ka tha  
jab sar-sar-e-isyan chalne lagi is ped ne phalna chhod diya  
us hur-laqa ko ghar lae ho tum ko mubarak ai 'akbar'  
lekin ye qayamat ki tum ne ghar se jo nikalna chhod diya  
