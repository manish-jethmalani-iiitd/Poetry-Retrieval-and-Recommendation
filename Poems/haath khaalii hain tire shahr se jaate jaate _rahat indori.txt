haath khali hain tire shahr se jaate jaate  
jaan hoti to miri jaan lutate jaate  
ab to har haath ka patthar hamen pahchanta hai  
umr guzri hai tire shahr men aate jaate  
ab ke mayus hua yaron ko rukhsat kar ke  
ja rahe the to koi zakhm lagate jaate  
rengne ki bhi ijazat nahin ham ko varna  
ham jidhar jaate na.e phuul khilate jaate  
main to jalte hue sahraon ka ik patthar tha  
tum to dariya the miri pyaas bujhate jaate  
mujh ko rone ka saliqa bhi nahin hai shayad  
log hanste hain mujhe dekh ke aate jaate  
ham se pahle bhi musafir ka.i guzre honge  
kam se kam raah ke patthar to hatate jaate  
hath khali hain tere shahr se jate jate  
jaan hoti to meri jaan lutate jate  
ab to har hath ka patthar hamein pahchanta hai  
umr guzri hai tere shahr mein aate jate  
ab ke mayus hua yaron ko rukhsat kar ke  
ja rahe the to koi zakhm lagate jate  
rengne ki bhi ijazat nahin hum ko warna  
hum jidhar jate nae phul khilate jate  
main to jalte hue sahraon ka ek patthar tha  
tum to dariya the meri pyas bujhate jate  
mujh ko rone ka saliqa bhi nahin hai shayad  
log hanste hain mujhe dekh ke aate jate  
hum se pahle bhi musafir kai guzre honge  
kam se kam rah ke patthar to hatate jate  
