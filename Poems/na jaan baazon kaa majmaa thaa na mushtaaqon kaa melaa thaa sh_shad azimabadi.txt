na jan-bazon ka majma tha na mushtaqon ka mela tha  
khuda jaane kahan marta tha main jab tu akela tha  
gharaunda yuun khada to kar liya hai arzuon ka  
tamasha hai jo vo kah den ki main ik khel khela tha  
bahut saste chhute ai maut bazar-e-mohabbat men  
ye sauda vo hai jis men kya kahen kya kya jhamela tha  
agar taqdir men hota to ik din paar bhi lagta  
ye dariya jhelne ko yuun to ai dil khuub jhela tha  
hamesha hasrat-e-didar pe dil ne qana.at ki  
bade dar ka mujavir tha bade murshid ka chela tha  
kahan dil aur fusun-e-ishq ki ghaten kahan ya rab  
na padta tha balaon men abhi kam-bakht anila tha  
jahan chahe lage jis dil ko chahe chuur kar daale  
zaban se phenk maara baat thi naseh ki dhela tha  
tamasha-gah-e-duniya men bata.un kya ummidon ki  
tan-e-tanha tha main ai 'shad' aur relon pe rela tha  
na jaan-bazon ka majma tha na mushtaqon ka mela tha  
khuda jaane kahan marta tha main jab tu akela tha  
gharaunda yun khada to kar liya hai aarzuon ka  
tamasha hai jo wo kah den ki main ek khel khela tha  
bahut saste chhute ai maut bazar-e-mohabbat mein  
ye sauda wo hai jis mein kya kahen kya kya jhamela tha  
agar taqdir mein hota to ek din par bhi lagta  
ye dariya jhelne ko yun to ai dil khub jhela tha  
hamesha hasrat-e-didar pe dil ne qanaat ki  
bade dar ka mujawir tha bade murshid ka chela tha  
kahan dil aur fusun-e-ishq ki ghaten kahan ya rab  
na padta tha balaon mein abhi kam-bakht anila tha  
jahan chahe lage jis dil ko chahe chur kar dale  
zaban se phenk mara baat thi naseh ki dhela tha  
tamasha-gah-e-duniya mein bataun kya ummidon ki  
tan-e-tanha tha main ai 'shad' aur relon pe rela tha  
