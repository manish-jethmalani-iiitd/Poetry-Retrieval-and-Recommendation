fasle ke ma.ani ka kyuun fareb khate ho  
jitne duur jaate ho utne paas aate ho  
raat tuut padti hai jab sukut-e-zindan par  
tum mire khayalon men chhup ke gungunate ho  
meri khalvat-e-gham ke ahani darichon par  
apni muskurahat ki mish.alen jalate ho  
jab tani salakhon se jhankti hai tanha.i  
dil ki tarah pahlu se lag ke baith jaate ho  
tum mire iradon ke dolte sitaron ko  
yaas ke khalaon men rasta dikhate ho  
kitne yaad aate ho puchhte ho kyuun mujh se  
jitna yaad karte ho utne yaad aate ho  
fasle ke mani ka kyun fareb khate ho  
jitne dur jate ho utne pas aate ho  
raat tut padti hai jab sukut-e-zindan par  
tum mere khayalon mein chhup ke gungunate ho  
meri khalwat-e-gham ke aahani darichon par  
apni muskurahat ki mishalen jalate ho  
jab tani salakhon se jhankti hai tanhai  
dil ki tarah pahlu se lag ke baith jate ho  
tum mere iradon ke dolte sitaron ko  
yas ke khalaon mein rasta dikhate ho  
kitne yaad aate ho puchhte ho kyun mujh se  
jitna yaad karte ho utne yaad aate ho  
