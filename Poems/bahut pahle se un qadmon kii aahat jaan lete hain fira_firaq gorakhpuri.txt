bahut pahle se un qadmon ki aahat jaan lete hain  
tujhe ai zindagi ham duur se pahchan lete hain  
miri nazren bhi aise qatilon ka jaan o iman hain  
nigahen milte hi jo jaan aur iman lete hain  
jise kahti hai duniya kamyabi vaa.e na-dani  
use kin qimaton par kamyab insan lete hain  
nigah-e-bada-gun yuun to tiri baton ka kya kahna  
tiri har baat lekin ehtiyatan chhan lete hain  
tabi.at apni ghabrati hai jab sunsan raton men  
ham aise men tiri yadon ki chadar taan lete hain  
khud apna faisla bhi ishq men kaafi nahin hota  
use bhi kaise kar guzren jo dil men thaan lete hain  
hayat-e-ishq ka ik ik nafas jam-e-shahadat hai  
vo jan-e-naz-bardaran koi asan lete hain  
ham-ahangi men bhi ik chashni hai ikhtilafon ki  
miri baten ba-unvan-e-digar vo maan lete hain  
tiri maqbuliyat ki vaj.h vahid teri ramziyyat  
ki us ko mante hi kab hain jis ko jaan lete hain  
ab is ko kufr manen ya bulandi-e-nazar janen  
khuda-e-do-jahan ko de ke ham insan lete hain  
jise surat batate hain pata deti hai sirat ka  
ibarat dekh kar jis tarah ma.ani jaan lete hain  
tujhe ghata na hone denge karobar-e-ulfat men  
ham apne sar tira ai dost har ehsan lete hain  
hamari har nazar tujh se na.i saugandh khati hai  
to teri har nazar se ham naya paiman lete hain  
rafiq-e-zindagi thi ab anis-e-vaqt-e-akhir hai  
tira ai maut ham ye dusra ehsan lete hain  
zamana vardat-e-qalb sunne ko tarasta hai  
isi se to sar ankhon par mira divan lete hain  
'firaq' aksar badal kar bhes milta hai koi kafir  
kabhi ham jaan lete hain kabhi pahchan lete hain  
bahut pahle se un qadmon ki aahat jaan lete hain  
tujhe ai zindagi hum dur se pahchan lete hain  
meri nazren bhi aise qatilon ka jaan o iman hain  
nigahen milte hi jo jaan aur iman lete hain  
jise kahti hai duniya kaamyabi wae na-dani  
use kin qimaton par kaamyab insan lete hain  
nigah-e-baada-gun yun to teri baaton ka kya kahna  
teri har baat lekin ehtiyatan chhan lete hain  
tabiat apni ghabraati hai jab sunsan raaton mein  
hum aise mein teri yaadon ki chadar tan lete hain  
khud apna faisla bhi ishq mein kafi nahin hota  
use bhi kaise kar guzren jo dil mein than lete hain  
hayat-e-ishq ka ek ek nafas jam-e-shahadat hai  
wo jaan-e-naz-bardaran koi aasan lete hain  
ham-ahangi mein bhi ek chashni hai ikhtilafon ki  
meri baaten ba-unwan-e-digar wo man lete hain  
teri maqbuliyat ki wajh wahid teri ramziyyat  
ki us ko mante hi kab hain jis ko jaan lete hain  
ab is ko kufr manen ya bulandi-e-nazar jaanen  
khuda-e-do-jahan ko de ke hum insan lete hain  
jise surat batate hain pata deti hai sirat ka  
ibarat dekh kar jis tarah mani jaan lete hain  
tujhe ghata na hone denge karobar-e-ulfat mein  
hum apne sar tera ai dost har ehsan lete hain  
hamari har nazar tujh se nai saugandh khati hai  
to teri har nazar se hum naya paiman lete hain  
rafiq-e-zindagi thi ab anis-e-waqt-e-akhir hai  
tera ai maut hum ye dusra ehsan lete hain  
zamana wardat-e-qalb sunne ko tarasta hai  
isi se to sar aankhon par mera diwan lete hain  
'firaq' aksar badal kar bhes milta hai koi kafir  
kabhi hum jaan lete hain kabhi pahchan lete hain  
