nahin ishq men is ka to ranj hamen ki qarar o shakeb zara na raha  
gham-e-ishq to apna rafiq raha koi aur bala se raha na raha  
diya apni khudi ko jo ham ne utha vo jo parda sa biich men tha na raha  
rahe parde men ab na vo parda-nashin koi dusra us ke siva na raha  
na thi haal ki jab hamen khabar rahe dekhte auron ke aib o hunar  
padi apni bura.iyon par jo nazar to nigah men koi bura na raha  
tire rukh ke khayal men kaun se din uthe mujh pe na fitna-e-roz-e-jaza  
tiri zulf ke dhyan men kaun si shab mire sar pe hujum-e-bala na raha  
hamen saghar-e-bada ke dene men ab kare der jo saaqi to haa.e ghazab  
ki ye ahd-e-nashat ye daur-e-tarab na rahega jahan men sada na raha  
ka.i roz men aaj vo mehr-liqa hua mere jo samne jalva-numa  
mujhe sabr o qarar zara na raha use pas-e-hijab-o-haya na raha  
tire khanjar o tegh ki ab-e-ravan hui jab ki sabil-e-sitam-zadgan  
ga.e kitne hi qafile khushk-zaban koi tishna-e-ab-e-baqa na raha  
mujhe saaf bata.e nigar agar to ye puchhun main ro ro ke khun-e-jigar  
male paanv se kis ke hain dida-e-tar kaf-e-pa pe jo rang-e-hina na raha  
use chaha tha main ne ki rok rakhun miri jaan bhi jaa.e to jaane na duun  
kiye laakh fareb karod fusun na raha na raha na raha na raha  
lage yuun to hazaron hi tir-e-sitam ki tadapte rahe pade khaak pe ham  
vale naaz o karishma ki tegh-e-do-dam lagi aisi ki tasma laga na raha  
'zafar' aadmi us ko na janiyega vo ho kaisa hi sahab-e-fahm-o-zaka  
jise aish men yad-e-khuda na rahi jise taish men khauf-e-khuda na raha  
nahin ishq mein is ka to ranj hamein ki qarar o shakeb zara na raha  
gham-e-ishq to apna rafiq raha koi aur bala se raha na raha  
diya apni khudi ko jo hum ne utha wo jo parda sa bich mein tha na raha  
rahe parde mein ab na wo parda-nashin koi dusra us ke siwa na raha  
na thi haal ki jab hamein khabar rahe dekhte auron ke aib o hunar  
padi apni buraiyon par jo nazar to nigah mein koi bura na raha  
tere rukh ke khayal mein kaun se din uthe mujh pe na fitna-e-roz-e-jaza  
teri zulf ke dhyan mein kaun si shab mere sar pe hujum-e-bala na raha  
hamein saghar-e-baada ke dene mein ab kare der jo saqi to hae ghazab  
ki ye ahd-e-nashat ye daur-e-tarab na rahega jahan mein sada na raha  
kai roz mein aaj wo mehr-liqa hua mere jo samne jalwa-numa  
mujhe sabr o qarar zara na raha use pas-e-hijab-o-haya na raha  
tere khanjar o tegh ki aab-e-rawan hui jab ki sabil-e-sitam-zadgan  
gae kitne hi qafile khushk-zaban koi tishna-e-ab-e-baqa na raha  
mujhe saf batae nigar agar to ye puchhun main ro ro ke khun-e-jigar  
male panw se kis ke hain dida-e-tar kaf-e-pa pe jo rang-e-hina na raha  
use chaha tha main ne ki rok rakhun meri jaan bhi jae to jaane na dun  
kiye lakh fareb karod fusun na raha na raha na raha na raha  
lage yun to hazaron hi tir-e-sitam ki tadapte rahe pade khak pe hum  
wale naz o karishma ki tegh-e-do-dam lagi aisi ki tasma laga na raha  
'zafar' aadmi us ko na jaaniyega wo ho kaisa hi sahab-e-fahm-o-zaka  
jise aish mein yaad-e-khuda na rahi jise taish mein khauf-e-khuda na raha  
