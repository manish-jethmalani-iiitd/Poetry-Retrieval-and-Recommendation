masarraton ke khazane hi kam nikalte hain  
kisi bhi siine ko kholo to gham nikalte hain  
hamare jism ke andar ki jhiil suukh ga.i  
isi liye to ab aansu bhi kam nikalte hain  
ye karbala ki zamin hai ise salam karo  
yahan zamin se patthar bhi nam nikalte hain  
yahi hai zid to hatheli pe apni jaan liye  
amir-e-shahr se kah do ki ham nikalte hain  
kahan har ek ko milte hain chahne vaale  
nasib valon ke gesu men kham nikalte hain  
jahan se ham ko guzarne men sharm aati hai  
usi gali se ka.i mohtaram nikalte hain  
tumhi batao ki main khilkhila ke kaise hansun  
ki roz khana-e-dil se alam nikalte hain  
tumhare ahd-e-hukumat ka saneha ye hai  
ki ab to log gharon se bhi kam nikalte hain  
masarraton ke khazane hi kam nikalte hain  
kisi bhi sine ko kholo to gham nikalte hain  
hamare jism ke andar ki jhil sukh gai  
isi liye to ab aansu bhi kam nikalte hain  
ye karbala ki zamin hai ise salam karo  
yahan zamin se patthar bhi nam nikalte hain  
yahi hai zid to hatheli pe apni jaan liye  
amir-e-shahr se kah do ki hum nikalte hain  
kahan har ek ko milte hain chahne wale  
nasib walon ke gesu mein kham nikalte hain  
jahan se hum ko guzarne mein sharm aati hai  
usi gali se kai mohtaram nikalte hain  
tumhi batao ki main khilkhila ke kaise hansun  
ki roz khana-e-dil se alam nikalte hain  
tumhaare ahd-e-hukumat ka saneha ye hai  
ki ab to log gharon se bhi kam nikalte hain  
