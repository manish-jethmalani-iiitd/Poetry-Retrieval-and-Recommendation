tum ne sach bolne ki jur.at ki  
ye bhi tauhin hai adalat ki  
manzilen raston ki dhuul huiin  
puchhte kya ho tum masafat ki  
apna zad-e-safar bhi chhod ga.e  
jaane valon ne kitni ujlat ki  
main jahan qatl ho raha huun vahan  
mere ajdad ne hukumat ki  
pahle mujh se juda hua aur phir  
aks ne a.ine se hijrat ki  
meri ankhon pe us ne haath rakha  
aur ik khvab ki mahurat ki  
itna mushkil nahin tujhe paana  
ik ghadi chahiye hai fursat ki  
ham ne to khud se intiqam liya  
tum ne kya soch kar mohabbat ki  
kaun kis ke liye tabah hua  
kya zarurat hai is vazahat ki  
ishq jis se na ho saka us ne  
sha.eri men ajab siyasat ki  
yaad aa.i to hai shanakht magar  
intiha ho ga.i hai ghaflat ki  
ham vahan pahle rah chuke hain 'salim'  
tum ne jis dil men ab sukunat ki  
tum ne sach bolne ki jurat ki  
ye bhi tauhin hai adalat ki  
manzilen raston ki dhul huin  
puchhte kya ho tum masafat ki  
apna zad-e-safar bhi chhod gae  
jaane walon ne kitni ujlat ki  
main jahan qatl ho raha hun wahan  
mere ajdad ne hukumat ki  
pahle mujh se juda hua aur phir  
aks ne aaine se hijrat ki  
meri aankhon pe us ne hath rakha  
aur ek khwab ki mahurat ki  
itna mushkil nahin tujhe pana  
ek ghadi chahiye hai fursat ki  
hum ne to khud se intiqam liya  
tum ne kya soch kar mohabbat ki  
kaun kis ke liye tabah hua  
kya zarurat hai is wazahat ki  
ishq jis se na ho saka us ne  
shaeri mein ajab siyasat ki  
yaad aai to hai shanakht magar  
intiha ho gai hai ghaflat ki  
hum wahan pahle rah chuke hain 'salim'  
tum ne jis dil mein ab sukunat ki  
