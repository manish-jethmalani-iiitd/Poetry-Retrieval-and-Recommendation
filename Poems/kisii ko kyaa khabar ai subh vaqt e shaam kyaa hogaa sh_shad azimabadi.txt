kisi ko kya khabar ai sub.h vaqt-e-sham kya hoga  
khuda jaane tire aghaz ka anjam kya hoga  
giraftaran-e-gesu par nahin kuchh munhasir naseh  
phansa hai jo ta.alluq men use aram kya hoga  
abas hai zahidon ko mai-kashi men uzr-e-nadari  
guru rakh len usi ko jama-e-ehram kya hoga  
vahi rah rah ke ghabrana vahi na-kar-gar aahen  
siva is baat ke tujh se dil-e-nakam kya hoga  
use bhi jald utha kar taq-e-nisyan ke havale kar  
nahin pesh-e-nazar jab khatm to saaqi jaam kya hoga  
yahi tuute subu mitti ke kaafi hain qana.at kar  
bilorin jam-e-mai ai rind dard-asham kya hoga  
taqarrub jin ko hai un ko bhi yak-guna hai mayusi  
ye halat hai to phir didar tera aam kya hoga  
na puchho muftiyan-e-shar.a ka ahval jaane do  
tanaffur kufr ko jis se ho vo islam kya hoga  
sahar furqat ki hai aur ghash pe ghash aate hain ashiq ko  
abhi se jab ye halat ho ga.i ta-sham kya hoga  
za.ifi men tu 'shad' allahu-akbar pi gaya khum tak  
javani men kaho ye rind mai-asham kya hoga  
zamana 'shad' begari men kyuun akhir phansata hai  
apahij kar diya piiri ne mujh se kaam kya hoga  
kisi ko kya khabar ai subh waqt-e-sham kya hoga  
khuda jaane tere aaghaz ka anjam kya hoga  
giraftaran-e-gesu par nahin kuchh munhasir naseh  
phansa hai jo talluq mein use aaram kya hoga  
abas hai zahidon ko mai-kashi mein uzr-e-nadari  
guru rakh len usi ko jama-e-ehram kya hoga  
wahi rah rah ke ghabrana wahi na-kar-gar aahen  
siwa is baat ke tujh se dil-e-nakaam kya hoga  
use bhi jald utha kar taq-e-nisyan ke hawale kar  
nahin pesh-e-nazar jab khatm to saqi jam kya hoga  
yahi tute subu mitti ke kafi hain qanaat kar  
bilorin jam-e-mai ai rind dard-asham kya hoga  
taqarrub jin ko hai un ko bhi yak-guna hai mayusi  
ye haalat hai to phir didar tera aam kya hoga  
na puchho muftiyan-e-shara ka ahwal jaane do  
tanaffur kufr ko jis se ho wo islam kya hoga  
sahar furqat ki hai aur ghash pe ghash aate hain aashiq ko  
abhi se jab ye haalat ho gai ta-sham kya hoga  
zaifi mein tu 'shad' allahu-akbar pi gaya khum tak  
jawani mein kaho ye rind mai-asham kya hoga  
zamana 'shad' begari mein kyun aakhir phansata hai  
apahij kar diya piri ne mujh se kaam kya hoga  
