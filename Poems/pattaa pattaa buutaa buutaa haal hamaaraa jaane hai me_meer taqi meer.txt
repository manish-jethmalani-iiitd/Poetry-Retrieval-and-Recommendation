patta patta buuta buuta haal hamara jaane hai  
jaane na jaane gul hi na jaane baagh to saara jaane hai  
lagne na de bas ho to us ke gauhar-e-gosh ko baale tak  
us ko falak chashm-e-mah-o-khur ki putli ka taara jaane hai  
aage us mutakabbir ke ham khuda khuda kiya karte hain  
kab maujud khuda ko vo maghrur-e-khud-ara jaane hai  
ashiq sa to saada koi aur na hoga duniya men  
ji ke ziyan ko ishq men us ke apna vaara jaane hai  
charagari bimari-e-dil ki rasm-e-shahr-e-husn nahin  
varna dilbar-e-nadan bhi is dard ka chara jaane hai  
kya hi shikar-farebi par maghrur hai vo sayyad bacha  
taa.ir udte hava men saare apne asara jaane hai  
mehr o vafa o lutf-o-inayat ek se vaqif in men nahin  
aur to sab kuchh tanz o kinaya ramz o ishara jaane hai  
kya kya fitne sar par us ke laata hai mashuq apna  
jis be-dil be-tab-o-tavan ko ishq ka maara jaane hai  
rakhnon se divar-e-chaman ke munh ko le hai chhupa ya'ni  
in surakhon ke tuk rahne ko sau ka nazara jaane hai  
tishna-e-khun hai apna kitna 'mir' bhi nadan talkhi-kash  
dum-dar ab-e-tegh ko us ke ab-e-gavara jaane hai  
patta patta buta buta haal hamara jaane hai  
jaane na jaane gul hi na jaane bagh to sara jaane hai  
lagne na de bas ho to us ke gauhar-e-gosh ko baale tak  
us ko falak chashm-e-mah-o-khur ki putli ka tara jaane hai  
aage us mutakabbir ke hum khuda khuda kiya karte hain  
kab maujud khuda ko wo maghrur-e-khud-ara jaane hai  
aashiq sa to sada koi aur na hoga duniya mein  
ji ke ziyan ko ishq mein us ke apna wara jaane hai  
chaaragari bimari-e-dil ki rasm-e-shahr-e-husn nahin  
warna dilbar-e-nadan bhi is dard ka chaara jaane hai  
kya hi shikar-farebi par maghrur hai wo sayyaad bacha  
tair udte hawa mein sare apne asara jaane hai  
mehr o wafa o lutf-o-inayat ek se waqif in mein nahin  
aur to sab kuchh tanz o kinaya ramz o ishaara jaane hai  
kya kya fitne sar par us ke lata hai mashuq apna  
jis be-dil be-tab-o-tawan ko ishq ka mara jaane hai  
rakhnon se diwar-e-chaman ke munh ko le hai chhupa ya'ni  
in surakhon ke tuk rahne ko sau ka nazara jaane hai  
tishna-e-khun hai apna kitna 'mir' bhi nadan talkhi-kash  
dum-dar aab-e-tegh ko us ke aab-e-gawara jaane hai  
