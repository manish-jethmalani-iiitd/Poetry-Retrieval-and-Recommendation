lubhata hai agarche husn-e-dariya dar raha huun main  
sabab ye hai ki ik muddat kinare par raha huun main  
ye jhonke jin se dil men tazgi ankhon men thandak hai  
inhi jhonkon se murjhaya hua shab bhar raha huun main  
tire aane ka din hai tere raste men bichhane ko  
chamakti dhuup men saa.e ikatthe kar raha huun main  
koi kamra hai jis ke taaq men ik sham.a jalti hai  
andheri raat hai aur saans lete dar raha huun main  
mujhe ma.alum hai ahl-e-vafa par kya guzarti hai  
samajh kar soch kar tujh se mohabbat kar raha huun main  
lubhata hai agarche husn-e-dariya dar raha hun main  
sabab ye hai ki ek muddat kinare par raha hun main  
ye jhonke jin se dil mein tazgi aankhon mein thandak hai  
inhi jhonkon se murjhaya hua shab bhar raha hun main  
tere aane ka din hai tere raste mein bichhane ko  
chamakti dhup mein sae ikatthe kar raha hun main  
koi kamra hai jis ke taq mein ek shama jalti hai  
andheri raat hai aur sans lete dar raha hun main  
mujhe malum hai ahl-e-wafa par kya guzarti hai  
samajh kar soch kar tujh se mohabbat kar raha hun main  
