ankhon men jo baat ho ga.i hai  
ik sharh-e-hayat ho ga.i hai  
jab dil ki vafat ho ga.i hai  
har chiiz ki raat ho ga.i hai  
gham se chhut kar ye gham hai mujh ko  
kyuun gham se najat ho ga.i hai  
muddat se khabar mili na dil ki  
shayad koi baat ho ga.i hai  
jis shai pe nazar padi hai teri  
tasvir-e-hayat ho ga.i hai  
ab ho mujhe dekhiye kahan sub.h  
un zulfon men raat ho ga.i hai  
dil men tujh se thi jo shikayat  
ab gham ke nikat ho ga.i hai  
iqrar-e-gunah-e-ishq sun lo  
mujh se ik baat ho ga.i hai  
jo chiiz bhi mujh ko haath aa.i  
teri saughat ho ga.i hai  
kya janiye maut pahle kya thi  
ab meri hayat ho ga.i hai  
ghatte ghatte tiri inayat  
meri auqat ho ga.i hai  
us chashm-e-siyah ki yaad yaksar  
sham-e-zulmat ho ga.i hai  
is daur men zindagi bashar ki  
bimar ki raat ho ga.i hai  
jiiti hui bazi-e-mohabbat  
khela huun to maat ho ga.i hai  
mitne lagin zindagi ki qadren  
jab gham se najat ho ga.i hai  
vo chahen to vaqt bhi badal jaa.e  
jab aa.e hain raat ho ga.i hai  
duniya hai kitni be-thikana  
ashiq ki barat ho ga.i hai  
pahle vo nigah ik kiran thi  
ab barq-sifat ho ga.i hai  
jis chiiz ko chhu diya hai tu ne  
ik barg-e-nabat ho ga.i hai  
ikka-dukka sada-e-zanjir  
zindan men raat ho ga.i hai  
ek ek sifat 'firaq' us ki  
dekha hai to zaat ho ga.i hai  
aankhon mein jo baat ho gai hai  
ek sharh-e-hayat ho gai hai  
jab dil ki wafat ho gai hai  
har chiz ki raat ho gai hai  
gham se chhut kar ye gham hai mujh ko  
kyun gham se najat ho gai hai  
muddat se khabar mili na dil ki  
shayad koi baat ho gai hai  
jis shai pe nazar padi hai teri  
taswir-e-hayat ho gai hai  
ab ho mujhe dekhiye kahan subh  
un zulfon mein raat ho gai hai  
dil mein tujh se thi jo shikayat  
ab gham ke nikat ho gai hai  
iqrar-e-gunah-e-ishq sun lo  
mujh se ek baat ho gai hai  
jo chiz bhi mujh ko hath aai  
teri saughat ho gai hai  
kya jaaniye maut pahle kya thi  
ab meri hayat ho gai hai  
ghatte ghatte teri inayat  
meri auqat ho gai hai  
us chashm-e-siyah ki yaad yaksar  
sham-e-zulmat ho gai hai  
is daur mein zindagi bashar ki  
bimar ki raat ho gai hai  
jiti hui bazi-e-mohabbat  
khela hun to mat ho gai hai  
mitne lagin zindagi ki qadren  
jab gham se najat ho gai hai  
wo chahen to waqt bhi badal jae  
jab aae hain raat ho gai hai  
duniya hai kitni be-thikana  
aashiq ki baraat ho gai hai  
pahle wo nigah ek kiran thi  
ab barq-sifat ho gai hai  
jis chiz ko chhu diya hai tu ne  
ek barg-e-nabaat ho gai hai  
ikka-dukka sada-e-zanjir  
zindan mein raat ho gai hai  
ek ek sifat 'firaq' us ki  
dekha hai to zat ho gai hai  
