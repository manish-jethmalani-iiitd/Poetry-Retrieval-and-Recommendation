khu samajh men nahin aati tire divanon ki  
damanon ki na khabar hai na girebanon ki  
jalva-e-saghar-o-mina hai jo ham-rang-e-bahar  
raunaqen turfa taraqqi pe hain mai-khanon ki  
har taraf be-khudi o be-khabari ki hai numud  
qabil-e-did hai duniya tire hairanon ki  
sahl is se to yahi hai ki sambhalen dil ko  
minnaten kaun kare aap ke darbanon ki  
aankh vaale tiri surat pe mite jaate hain  
sham-e-mahfil ki taraf bhiid hai parvanon ki  
ai jafakar tire ahd se pahle to na thi  
kasrat is darja mohabbat ke pashimanon ki  
raz-e-gham se hamen agah kiya khuub kiya  
kuchh nihayat hi nahin aap ke ehsanon ki  
dushman-e-ahl-e-muravvat hai vo begana-e-uns  
shakl pariyon ki hai khu bhi nahin insanon ki  
hamrah-e-ghair mubarak unhen gul-gasht-e-chaman  
sair ham ko bhi mayassar hai bayabanon ki  
ik bakheda hai nazar men sar-o-saman-e-vajud  
ab ye halat hai tire sokhta-samanon ki  
faiz-e-saqi ki ajab dhuum hai mai-khanon men  
har taraf mai ki talab maang hai paimanon ki  
ashiqon hi ka jigar hai ki hain khursand-e-jafa  
kafiron ki hai ye himmat na musalmanon ki  
yaad phir taaza hui haal se tere 'hasrat'  
qais o farhad ke guzre hue afsanon ki  
khu samajh mein nahin aati tere diwanon ki  
damanon ki na khabar hai na girebanon ki  
jalwa-e-saghar-o-mina hai jo ham-rang-e-bahaar  
raunaqen turfa taraqqi pe hain mai-khanon ki  
har taraf be-khudi o be-khabari ki hai numud  
qabil-e-did hai duniya tere hairanon ki  
sahl is se to yahi hai ki sambhaalen dil ko  
minnaten kaun kare aap ke darbanon ki  
aankh wale teri surat pe mite jate hain  
sham-e-mahfil ki taraf bhid hai parwanon ki  
ai jafakar tere ahd se pahle to na thi  
kasrat is darja mohabbat ke pashimanon ki  
raaz-e-gham se hamein aagah kiya khub kiya  
kuchh nihayat hi nahin aap ke ehsanon ki  
dushman-e-ahl-e-murawwat hai wo begana-e-uns  
shakl pariyon ki hai khu bhi nahin insanon ki  
hamrah-e-ghair mubarak unhen gul-gasht-e-chaman  
sair hum ko bhi mayassar hai bayabanon ki  
ek bakheda hai nazar mein sar-o-saman-e-wajud  
ab ye haalat hai tere sokhta-samanon ki  
faiz-e-saqi ki ajab dhum hai mai-khanon mein  
har taraf mai ki talab mang hai paimanon ki  
aashiqon hi ka jigar hai ki hain khursand-e-jafa  
kafiron ki hai ye himmat na musalmanon ki  
yaad phir taza hui haal se tere 'hasrat'  
qais o farhad ke guzre hue afsanon ki  
