bahar aa.i kisi ka samna karne ka vaqt aaya  
sambhal ai dil ki iz.har-e-vafa karne ka vaqt aaya  
unhen amada-e-mehr-o-vafa karne ka vaqt aaya  
badi muddat men arz-e-mudda.a karne ka vaqt aaya  
ravan hain apne markaz ki taraf asuda ummiden  
hujum-e-yas ko dil se juda karne ka vaqt aaya  
phir ik gum-karda-rah-e-zindagi ko mil ga.i manzil  
sujud-e-shukr-e-be-payan ada karne ka vaqt aaya  
kabhi duuri thi lekin ab khayal-e-khauf-e-duri hai  
fughan ki sa.aten guzrin dua karne ka vaqt aaya  
kahan tak khatm rahta darmiyan par dil ka afsana  
bil-akhir darmiyan se ibtida karne ka vaqt aaya  
har ik jurm-e-mohabbat us nigah-e-lutf ke sadqe  
naved-e-afiyat le kar khata karne ka vaqt aaya  
nigah o dil se ab tafsir-o-sharh-e-azru hogi  
zaban o lab se tark-e-iltija karne ka vaqt aaya  
vo aate hain 'shakil' ab apne dil se haath dho baitho  
nigah-e-naz ki qimat ada karne ka vaqt aaya  
bahaar aai kisi ka samna karne ka waqt aaya  
sambhal ai dil ki izhaar-e-wafa karne ka waqt aaya  
unhen aamada-e-mehr-o-wafa karne ka waqt aaya  
badi muddat mein arz-e-muddaa karne ka waqt aaya  
rawan hain apne markaz ki taraf aasuda ummiden  
hujum-e-yas ko dil se juda karne ka waqt aaya  
phir ek gum-karda-rah-e-zindagi ko mil gai manzil  
sujud-e-shukr-e-be-payan ada karne ka waqt aaya  
kabhi duri thi lekin ab khayal-e-khauf-e-duri hai  
fughan ki saaten guzrin dua karne ka waqt aaya  
kahan tak khatm rahta darmiyan par dil ka afsana  
bil-akhir darmiyan se ibtida karne ka waqt aaya  
har ek jurm-e-mohabbat us nigah-e-lutf ke sadqe  
nawed-e-afiyat le kar khata karne ka waqt aaya  
nigah o dil se ab tafsir-o-sharh-e-azru hogi  
zaban o lab se tark-e-iltija karne ka waqt aaya  
wo aate hain 'shakil' ab apne dil se hath dho baitho  
nigah-e-naz ki qimat ada karne ka waqt aaya  
