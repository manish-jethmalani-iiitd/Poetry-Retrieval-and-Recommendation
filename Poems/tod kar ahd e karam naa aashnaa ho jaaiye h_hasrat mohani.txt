tod kar ahd-e-karam na-ashna ho ja.iye  
banda-parvar ja.iye achchha khafa ho ja.iye  
mere uzr-e-jurm par mutlaq na kiije iltifat  
balki pahle se bhi badh kar kaj-ada ho ja.iye  
khatir-e-mahrum ko kar dijiye mahv-e-alam  
dar-pa-e-iza-e-jan-e-mubtala ho ja.iye  
raah men miliye kabhi mujh se to az-rah-e-sitam  
hont apna kaat kar fauran juda ho ja.iye  
gar nigah-e-shauq ko mahv-e-tamasha dekhiye  
qahr ki nazron se masruf-e-saza ho ja.iye  
meri tahrir-e-nadamat ka na diije kuchh javab  
dekh liije aur taghaful-ashna ho ja.iye  
mujh se tanha.i men gar miliye to diije galiyan  
aur bazm-e-ghair men jan-e-haya ho ja.iye  
haan yahi meri vafa-e-be-asar ki hai saza  
aap kuchh is se bhi badh kar pur-jafa ho ja.iye  
ji men aata hai ki us shokh-e-taghaful-kesh se  
ab na miliye phir kabhi aur bevafa ho ja.iye  
kavish-e-dard-e-jigar ki lazzaton ko bhuul kar  
ma.il-e-aram o mushtaq-e-shifa ho ja.iye  
ek bhi arman na rah jaa.e dil-e-mayus men  
yaani akhir be-niyaz-e-mudda.a ho ja.iye  
bhuul kar bhi us sitam-parvar ki phir aa.e na yaad  
is qadar begana-e-ahd-e-vafa ho ja.iye  
haa.e ri be-ikhtiyari ye to sab kuchh ho magar  
us sarapa naaz se kyunkar khafa ho ja.iye  
chahta hai mujh ko tu bhule na bhulun main tujhe  
tere is tarz-e-taghaful ke fida ho ja.iye  
kashmakash-ha-e-alam se ab ye 'hasrat' ji men hai  
chhut ke in jhagdon se mehman-e-qaza ho ja.iye  
tod kar ahd-e-karam na-ashna ho jaiye  
banda-parwar jaiye achchha khafa ho jaiye  
mere uzr-e-jurm par mutlaq na kije iltifat  
balki pahle se bhi badh kar kaj-ada ho jaiye  
khatir-e-mahrum ko kar dijiye mahw-e-alam  
dar-pa-e-iza-e-jaan-e-mubtala ho jaiye  
rah mein miliye kabhi mujh se to az-rah-e-sitam  
hont apna kat kar fauran juda ho jaiye  
gar nigah-e-shauq ko mahw-e-tamasha dekhiye  
qahr ki nazron se masruf-e-saza ho jaiye  
meri tahrir-e-nadamat ka na dije kuchh jawab  
dekh lije aur taghaful-ashna ho jaiye  
mujh se tanhai mein gar miliye to dije galiyan  
aur bazm-e-ghair mein jaan-e-haya ho jaiye  
han yahi meri wafa-e-be-asar ki hai saza  
aap kuchh is se bhi badh kar pur-jafa ho jaiye  
ji mein aata hai ki us shokh-e-taghaful-kesh se  
ab na miliye phir kabhi aur bewafa ho jaiye  
kawish-e-dard-e-jigar ki lazzaton ko bhul kar  
mail-e-aram o mushtaq-e-shifa ho jaiye  
ek bhi arman na rah jae dil-e-mayus mein  
yani aakhir be-niyaz-e-muddaa ho jaiye  
bhul kar bhi us sitam-parwar ki phir aae na yaad  
is qadar begana-e-ahd-e-wafa ho jaiye  
hae ri be-ikhtiyari ye to sab kuchh ho magar  
us sarapa naz se kyunkar khafa ho jaiye  
chahta hai mujh ko tu bhule na bhulun main tujhe  
tere is tarz-e-taghaful ke fida ho jaiye  
kashmakash-ha-e-alam se ab ye 'hasrat' ji mein hai  
chhut ke in jhagdon se mehman-e-qaza ho jaiye  
