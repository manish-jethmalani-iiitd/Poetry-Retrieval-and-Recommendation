vo chup-chap aansu bahane ki raten  
vo ik shakhs ke yaad aane ki raten  
shab-e-mah ki vo thandi anchen vo shabnam  
tire husn ke rasmasane ki raten  
javani ki doshizgi ka tabassum  
gul-e-zar ke vo khilane ki raten  
phuvaren si naghmon ki padti hon jaise  
kuchh us lab ke sunne-sunane ki raten  
mujhe yaad hai teri har sub.h-e-rukhsat  
mujhe yaad hain tere aane ki raten  
pur-asrar si meri arz-e-tamanna  
vo kuchh zer-e-lab muskurane ki raten  
sar-e-sham se ratjaga ke vo saman  
vo pichhle pahar niind aane ki raten  
sar-e-sham se ta-sahar qurb-e-janan  
na jaane vo thiin kis zamane ki raten  
sar-e-mai-kada tishnagi ki vo qasmen  
vo saaqi se baten banane ki raten  
ham-aghoshiyan shahid-e-mehrban ki  
zamane ke gham bhuul jaane ki raten  
'firaq' apni qismat men shayad nahin the  
thikane ke din ya thikane ki raten  
wo chup-chap aansu bahane ki raaten  
wo ek shakhs ke yaad aane ki raaten  
shab-e-mah ki wo thandi aanchen wo shabnam  
tere husn ke rasmasane ki raaten  
jawani ki doshizgi ka tabassum  
gul-e-zar ke wo khilane ki raaten  
phuwaren si naghmon ki padti hon jaise  
kuchh us lab ke sunne-sunane ki raaten  
mujhe yaad hai teri har subh-e-rukhsat  
mujhe yaad hain tere aane ki raaten  
pur-asrar si meri arz-e-tamanna  
wo kuchh zer-e-lab muskurane ki raaten  
sar-e-sham se ratjaga ke wo saman  
wo pichhle pahar nind aane ki raaten  
sar-e-sham se ta-sahar qurb-e-jaanan  
na jaane wo thin kis zamane ki raaten  
sar-e-mai-kada tishnagi ki wo qasmen  
wo saqi se baaten banane ki raaten  
ham-aghoshiyan shahid-e-mehrban ki  
zamane ke gham bhul jaane ki raaten  
'firaq' apni qismat mein shayad nahin the  
thikane ke din ya thikane ki raaten  
