ab itni sadgi laa.en kahan se  
zamin ki khair mangen asman se  
agar chahen to vo divar kar den  
hamen ab kuchh nahin kahna zaban se  
sitara hi nahin jab saath deta  
to kashti kaam le kya badban se  
bhatakne se mile fursat to puchhen  
pata manzil ka mir-e-karvan se  
tavajjoh barq ki hasil rahi hai  
so hai azad fikr-e-ashiyan se  
hava ko raz-dan ham ne banaya  
aur ab naraz khushbu ke bayan se  
zaruri ho ga.i hai dil ki zinat  
makin pahchane jaate hain makan se  
fana-fil-ishq hona chahte the  
magar fursat na thi kar-e-jahan se  
vagarna fasl-e-gul ki qadr kya thi  
badi hikmat hai vabasta khizan se  
kisi ne baat ki thi hans ke shayad  
zamane bhar se hain ham khud guman se  
main ik ik tiir pe khud dhaal banti  
agar hota vo dushman ki kaman se  
jo sabza dekh kar kheme laga.en  
unhen taklif kyuun pahunche khizan se  
jo apne ped jalte chhod jaa.en  
unhen kya haq ki ruthen baghban se  
ab itni sadgi laen kahan se  
zamin ki khair mangen aasman se  
agar chahen to wo diwar kar den  
hamein ab kuchh nahin kahna zaban se  
sitara hi nahin jab sath deta  
to kashti kaam le kya baadban se  
bhatakne se mile fursat to puchhen  
pata manzil ka mir-e-karwan se  
tawajjoh barq ki hasil rahi hai  
so hai aazad fikr-e-ashiyan se  
hawa ko raaz-dan hum ne banaya  
aur ab naraaz khushbu ke bayan se  
zaruri ho gai hai dil ki zinat  
makin pahchane jate hain makan se  
fana-fil-ishq hona chahte the  
magar fursat na thi kar-e-jahan se  
wagarna fasl-e-gul ki qadr kya thi  
badi hikmat hai wabasta khizan se  
kisi ne baat ki thi hans ke shayad  
zamane bhar se hain hum khud guman se  
main ek ek tir pe khud dhaal banti  
agar hota wo dushman ki kaman se  
jo sabza dekh kar kheme lagaen  
unhen taklif kyun pahunche khizan se  
jo apne ped jalte chhod jaen  
unhen kya haq ki ruthen baghban se  
