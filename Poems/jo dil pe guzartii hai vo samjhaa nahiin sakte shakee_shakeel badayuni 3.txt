jo dil pe guzarti hai vo samjha nahin sakte  
ham dekhne valon ko nazar aa nahin sakte  
be-qaid-o-rusum aa.i hain gulshan men baharen  
ab haath gareban ki taraf ja nahin sakte  
rangini-e-mustaqbil-e-raushan hai nazar men  
ham talkhi-e-mahaul se ghabra nahin sakte  
maghrur na ho fazl-e-khizan aa ke chaman men  
aise bhi hain kuchh phuul jo murjha nahin sakte  
maana vo mujhe apni nigahon se gira den  
lekin mire ehsas ko thukra nahin sakte  
arbab-e-khirad laakh subuk-gam hon lekin  
be-faiz-e-junun rah-e-talab pa nahin sakte  
maana ki tire lutf-o-karam khvab hain lekin  
har shakhs ko ye khvab nazar aa nahin sakte  
tafsir-e-do-alam hai 'shakil' apna taghazzul  
maidan-e-ghazal chhod ke ham ja nahin sakte  
jo dil pe guzarti hai wo samjha nahin sakte  
hum dekhne walon ko nazar aa nahin sakte  
be-qaid-o-rusum aai hain gulshan mein bahaaren  
ab hath gareban ki taraf ja nahin sakte  
rangini-e-mustaqbil-e-raushan hai nazar mein  
hum talkhi-e-mahaul se ghabra nahin sakte  
maghrur na ho fazl-e-khizan aa ke chaman mein  
aise bhi hain kuchh phul jo murjha nahin sakte  
mana wo mujhe apni nigahon se gira den  
lekin mere ehsas ko thukra nahin sakte  
arbab-e-khirad lakh subuk-gam hon lekin  
be-faiz-e-junun rah-e-talab pa nahin sakte  
mana ki tere lutf-o-karam khwab hain lekin  
har shakhs ko ye khwab nazar aa nahin sakte  
tafsir-e-do-alam hai 'shakil' apna taghazzul  
maidan-e-ghazal chhod ke hum ja nahin sakte  
