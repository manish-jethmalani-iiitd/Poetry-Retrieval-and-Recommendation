main laakh kah duun ki akash huun zamin huun main  
magar use to khabar hai ki kuchh nahin huun main  
ajiib log hain meri talash men mujh ko  
vahan pe dhund rahe hain jahan nahin huun main  
main a.inon se to mayus laut aaya tha  
magar kisi ne bataya bahut hasin huun main  
vo zarre zarre men maujud hai magar main bhi  
kahin kahin huun kahan huun kahin nahin huun main  
vo ik kitab jo mansub tere naam se hai  
usi kitab ke andar kahin kahin huun main  
sitaro aao miri raah men bikhar jaao  
ye mera hukm hai halanki kuchh nahin huun main  
yahin husain bhi guzre yahin yazid bhi tha  
hazar rang men duubi hui zamin huun main  
ye budhi qabren tumhen kuchh nahin bata.engi  
mujhe talash karo dosto yahin huun main  
main lakh kah dun ki aakash hun zamin hun main  
magar use to khabar hai ki kuchh nahin hun main  
ajib log hain meri talash mein mujh ko  
wahan pe dhund rahe hain jahan nahin hun main  
main aainon se to mayus laut aaya tha  
magar kisi ne bataya bahut hasin hun main  
wo zarre zarre mein maujud hai magar main bhi  
kahin kahin hun kahan hun kahin nahin hun main  
wo ek kitab jo mansub tere nam se hai  
usi kitab ke andar kahin kahin hun main  
sitaro aao meri rah mein bikhar jao  
ye mera hukm hai haalanki kuchh nahin hun main  
yahin husain bhi guzre yahin yazid bhi tha  
hazar rang mein dubi hui zamin hun main  
ye budhi qabren tumhein kuchh nahin bataengi  
mujhe talash karo dosto yahin hun main  
