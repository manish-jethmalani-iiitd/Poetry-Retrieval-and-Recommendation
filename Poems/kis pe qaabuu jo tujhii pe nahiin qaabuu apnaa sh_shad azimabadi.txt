kis pe qaabu jo tujhi pe nahin qaabu apna  
kis se ummid hamen jab na hua tu apna  
jam-e-mai dekh ke jaata raha qaabu apna  
ladkhadata huun pakad le koi baazu apna  
nik.hat-e-gul bahut itrati hui phirti hai  
vo kahin khol bhi den turra-e-gesu apna  
us ne phir kar bhi na dekha ki ye hai kaun bala  
ham ko tha zom ki chal ja.ega jaadu apna  
jis ko samjhe ho vahi chiiz nahin muddat se  
ham dikha denge kabhi chiir ke pahlu apna  
par-e-parvaz nikalne de qafas men sayyad  
kaam dega yahi tuuta hua baazu apna  
mil ga.e khaak men dar par tire itna baithe  
is riyazat pe bhi ab tak na hua tu apna  
gham nahin jam-e-tilakar utha rakh saaqi  
kya gharaz ham ko salamat rahe chullu apna  
chaukdi bhuul ke munh takte hain mujh vahshi ke  
aake is paanv pe sar rakhte hain aahu apna  
kaun ai tul-e-shab-e-gham tira jhagda rakkhe  
aaj qissa hi kiye dete hain yaksu apna  
nik.hat-e-khuld-e-barin phail ga.i koson tak  
vo naha kar jo sukhane lage gesu apna  
lillahil-hamd kudurat nahin rahne paati  
munh dhula deta hai har sub.h ko aansu apna  
shadi o gham ke rahenge yahi ragde jhagde  
qissa jis vaqt talak hoga na yaksu apna  
gham men parvana-e-marhum ke thamte nahin ashk  
sham.a ai sham.a zara dekh to munh tu apna  
be-adab mus.haf-e-rukhsar pe jhuk padte hain  
rakhiye shanon pe zara gher ke gesu apna  
sina-e-tang se ghabra ke gaya dil to gaya  
munh dikha.e na mujhe ab ye siyah-ru apna  
phansne vaala tha phansa aa ke tiri zulfon men dil  
ba-khuda is men nahin jurm sar-e-mu apna  
shaam se jeb men ik talkh dava rakkhi hai  
aaj qissa hi kiye dete hain yaksu apna  
vahm o idrak o khayalat o dil o khvahish-e-dil  
sab to apne hain magar kyuun nahin qaabu apna  
'shad' samjhate hain kyuun ghair liya kya un ka  
chashm-e-tar apni hai jaan apni hai aansu apna  
kis pe qabu jo tujhi pe nahin qabu apna  
kis se ummid hamein jab na hua tu apna  
jam-e-mai dekh ke jata raha qabu apna  
ladkhadata hun pakad le koi bazu apna  
nikhat-e-gul bahut itraati hui phirti hai  
wo kahin khol bhi den turra-e-gesu apna  
us ne phir kar bhi na dekha ki ye hai kaun bala  
hum ko tha zom ki chal jaega jadu apna  
jis ko samjhe ho wahi chiz nahin muddat se  
hum dikha denge kabhi chir ke pahlu apna  
par-e-parwaz nikalne de qafas mein sayyaad  
kaam dega yahi tuta hua bazu apna  
mil gae khak mein dar par tere itna baithe  
is riyazat pe bhi ab tak na hua tu apna  
gham nahin jam-e-tilakar utha rakh saqi  
kya gharaz hum ko salamat rahe chullu apna  
chaukdi bhul ke munh takte hain mujh wahshi ke  
aake is panw pe sar rakhte hain aahu apna  
kaun ai tul-e-shab-e-gham tera jhagda rakkhe  
aaj qissa hi kiye dete hain yaksu apna  
nikhat-e-khuld-e-barin phail gai koson tak  
wo naha kar jo sukhane lage gesu apna  
lillahil-hamd kudurat nahin rahne pati  
munh dhula deta hai har subh ko aansu apna  
shadi o gham ke rahenge yahi ragde jhagde  
qissa jis waqt talak hoga na yaksu apna  
gham mein parwana-e-marhum ke thamte nahin ashk  
shama ai shama zara dekh to munh tu apna  
be-adab mushaf-e-rukhsar pe jhuk padte hain  
rakhiye shanon pe zara gher ke gesu apna  
sina-e-tang se ghabra ke gaya dil to gaya  
munh dikhae na mujhe ab ye siyah-ru apna  
phansne wala tha phansa aa ke teri zulfon mein dil  
ba-khuda is mein nahin jurm sar-e-mu apna  
sham se jeb mein ek talkh dawa rakkhi hai  
aaj qissa hi kiye dete hain yaksu apna  
wahm o idrak o khayalat o dil o khwahish-e-dil  
sab to apne hain magar kyun nahin qabu apna  
'shad' samjhate hain kyun ghair liya kya un ka  
chashm-e-tar apni hai jaan apni hai aansu apna  
