agar marte hue lab par na tera naam aa.ega  
to main marne se dar-guzra mire kis kaam aa.ega  
use bhi thaan rakh saaqi yaqin hoga na rindon ko  
agar zahid pahan kar jama-e-ehram aa.ega  
shab-e-furqat men dard-e-dil se main us vaste khush huun  
zaban par raat bhar rah rah ke tera naam aa.ega  
lagi ho kuchh to qasid akhir is kam-bakht dil men bhi  
vahan teri tarah jo ja.ega nakam aa.ega  
isi ummid men bandhe hue hain taktaki mai-kash  
kaf-e-nazuk pe saaqi rakh ke ik din jaam aa.ega  
yahan apni padi hai tujh se ai gham-khvar kya uljhun  
ye kaun aram hai mar ja.un tab aram aa.ega  
zahe izzat jo ho is bazm men mazkur ai vaa.iz  
bala se gar gunahgaron men apna naam aa.ega  
hazar inkar ya qat-e-ta.alluq us se kar naseh  
magar hir-phir ke honton par usi ka naam aa.ega  
ata ki jab ki khud pir-e-mughan ne pi bhi le zahid  
ye kaisa sochna hai tujh pe kyuun ilzam aa.ega  
pada hai silsila taqdir ka sayyad ke bas men  
chaman men ai saba kyunkar asir-e-dam aa.ega  
koi badmast ko deta hai saaqi bhar ke paimana  
tira kya ja.ega mujh par abas ilzam aa.ega  
unhen dekhegi tu ai chashm-e-hasrat vasl men ya main  
tire kaam aa.ega rona ki mere kaam aa.ega  
hamesha kya piyunga main isi kohna-sifali main  
mire aage kabhi to saghar-e-zarfam aa.ega  
kahan se la.un sabr-e-hazrat-e-ayyub ai saaqi  
khum aa.ega surahi aa.egi tab jaam aa.ega  
chhuri thi kund teri ya tire qatil ki o bismil  
tadap bhi tu tiri gardan pe kyuun ilzam aa.ega  
yahi kah kar ajal ko qarz-khvahon ki tarah taala  
ki le kar aaj qasid yaar ka paigham aa.ega  
hamesha kya yuun hi qismat men hai ginti gina dena  
koi naala na lab par la.iq-e-anjam aa.ega  
gali men yaar ki ai 'shad' sab mushtaq baithe hain  
khuda jaane vahan se hukm kis ke naam aa.ega  
agar marte hue lab par na tera nam aaega  
to main marne se dar-guzra mere kis kaam aaega  
use bhi than rakh saqi yaqin hoga na rindon ko  
agar zahid pahan kar jama-e-ehram aaega  
shab-e-furqat mein dard-e-dil se main us waste khush hun  
zaban par raat bhar rah rah ke tera nam aaega  
lagi ho kuchh to qasid aakhir is kam-bakht dil mein bhi  
wahan teri tarah jo jaega nakaam aaega  
isi ummid mein bandhe hue hain taktaki mai-kash  
kaf-e-nazuk pe saqi rakh ke ek din jam aaega  
yahan apni padi hai tujh se ai gham-khwar kya uljhun  
ye kaun aaram hai mar jaun tab aaram aaega  
zahe izzat jo ho is bazm mein mazkur ai waiz  
bala se gar gunahgaron mein apna nam aaega  
hazar inkar ya qat-e-talluq us se kar naseh  
magar hir-phir ke honton par usi ka nam aaega  
ata ki jab ki khud pir-e-mughan ne pi bhi le zahid  
ye kaisa sochna hai tujh pe kyun ilzam aaega  
pada hai silsila taqdir ka sayyaad ke bas mein  
chaman mein ai saba kyunkar asir-e-dam aaega  
koi badmast ko deta hai saqi bhar ke paimana  
tera kya jaega mujh par abas ilzam aaega  
unhen dekhegi tu ai chashm-e-hasrat wasl mein ya main  
tere kaam aaega rona ki mere kaam aaega  
hamesha kya piyunga main isi kohna-sifali main  
mere aage kabhi to saghar-e-zarfam aaega  
kahan se laun sabr-e-hazrat-e-ayyub ai saqi  
khum aaega surahi aaegi tab jam aaega  
chhuri thi kund teri ya tere qatil ki o bismil  
tadap bhi tu teri gardan pe kyun ilzam aaega  
yahi kah kar ajal ko qarz-khwahon ki tarah tala  
ki le kar aaj qasid yar ka paigham aaega  
hamesha kya yun hi qismat mein hai ginti gina dena  
koi nala na lab par laiq-e-anjam aaega  
gali mein yar ki ai 'shad' sab mushtaq baithe hain  
khuda jaane wahan se hukm kis ke nam aaega  
