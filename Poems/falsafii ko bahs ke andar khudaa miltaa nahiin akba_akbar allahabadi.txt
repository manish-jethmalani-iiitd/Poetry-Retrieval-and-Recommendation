falsafi ko bahs ke andar khuda milta nahin  
dor ko suljha raha hai aur sira milta nahin  
ma.arifat khaliq ki aalam men bahut dushvar hai  
shahr-e-tan men jab ki khud apna pata milta nahin  
ghafilon ke lutf ko kaafi hai duniyavi khushi  
aqilon ko be-gham-e-uqba maza milta nahin  
kashti-e-dil ki ilahi bahr-e-hasti men ho khair  
nakhuda milte hain lekin ba-khuda milta nahin  
ghafilon ko kya suna.un dastan-e-ishq-e-yar  
sunne vaale milte hain dard-ashna milta nahin  
zindagani ka maza milta tha jin ki bazm men  
un ki qabron ka bhi ab mujh ko pata milta nahin  
sirf zahir ho gaya sarmaya-e-zeb-o-safa  
kya ta.ajjub hai jo batin ba-safa milta nahin  
pukhta tabaon par havadis ka nahin hota asar  
kohsaron men nishan-e-naqsh-e-pa milta nahin  
shaikh-sahib barhaman se laakh barten dosti  
be-bhajan gaa.e to mandir se tika milta nahin  
jis pe dil aaya hai vo shirin-ada milta nahin  
zindagi hai talkh jiine ka maza milta nahin  
log kahte hain ki bad-nami se bachna chahiye  
keh do be us ke javani ka maza milta nahin  
ahl-e-zahir jis qadar chahen karen bahs-o-jidal  
main ye samjha huun khudi men to khuda milta nahin  
chal base vo din ki yaron se bhari thi anjuman  
haa.e afsos aaj surat-ashna milta nahin  
manzil-e-ishq-o-tavakkul manzil-e-ezaz hai  
shaah sab baste hain yaan koi gada milta nahin  
baar taklifon ka mujh par bar-e-ehsan se hai sahl  
shukr ki ja hai agar hajat-rava milta nahin  
chandni raten bahar apni dikhati hain to kya  
be tire mujh ko to lutf ai mah-laqa milta nahin  
ma.ani-e-dil ka kare iz.har 'akbar' kis tarah  
lafz mauzun bahr-e-kashf-e-mudda.a milta nahin  
falsafi ko bahs ke andar khuda milta nahin  
dor ko suljha raha hai aur sira milta nahin  
marifat khaliq ki aalam mein bahut dushwar hai  
shahr-e-tan mein jab ki khud apna pata milta nahin  
ghafilon ke lutf ko kafi hai duniyawi khushi  
aaqilon ko be-gham-e-uqba maza milta nahin  
kashti-e-dil ki ilahi bahr-e-hasti mein ho khair  
nakhuda milte hain lekin ba-khuda milta nahin  
ghafilon ko kya sunaun dastan-e-ishq-e-yar  
sunne wale milte hain dard-ashna milta nahin  
zindagani ka maza milta tha jin ki bazm mein  
un ki qabron ka bhi ab mujh ko pata milta nahin  
sirf zahir ho gaya sarmaya-e-zeb-o-safa  
kya tajjub hai jo baatin ba-safa milta nahin  
pukhta tabaon par hawadis ka nahin hota asar  
kohsaron mein nishan-e-naqsh-e-pa milta nahin  
shaikh-sahib barhaman se lakh barten dosti  
be-bhajan gae to mandir se tika milta nahin  
jis pe dil aaya hai wo shirin-ada milta nahin  
zindagi hai talkh jine ka maza milta nahin  
log kahte hain ki bad-nami se bachna chahiye  
keh do be us ke jawani ka maza milta nahin  
ahl-e-zahir jis qadar chahen karen bahs-o-jidal  
main ye samjha hun khudi mein to khuda milta nahin  
chal base wo din ki yaron se bhari thi anjuman  
hae afsos aaj surat-ashna milta nahin  
manzil-e-ishq-o-tawakkul manzil-e-ezaz hai  
shah sab baste hain yan koi gada milta nahin  
bar taklifon ka mujh par bar-e-ehsan se hai sahl  
shukr ki ja hai agar hajat-rawa milta nahin  
chandni raaten bahaar apni dikhati hain to kya  
be tere mujh ko to lutf ai mah-laqa milta nahin  
mani-e-dil ka kare izhaar 'akbar' kis tarah  
lafz mauzun bahr-e-kashf-e-muddaa milta nahin  
