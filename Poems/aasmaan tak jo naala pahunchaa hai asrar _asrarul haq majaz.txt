asman tak jo naala pahuncha hai  
dil ki gahra.iyon se nikla hai  
meri nazron men hashr bhi kya hai  
main ne un ka jalal dekha hai  
jalva-e-tur khvab-e-musa hai  
kis ne dekha hai kis ko dekha hai  
haa.e anjam is safine ka  
nakhuda ne jise duboya hai  
aah kya dil men ab lahu bhi nahin  
aaj ashkon ka rang phika hai  
jab bhi ankhen milin un ankhon se  
dil ne dil ka mizaj puchha hai  
vo javani ki thi harif-e-tarab  
aaj barbad-e-jam-o-sahba hai  
kaun uth kar chala muqabil se  
jis taraf dekhiye andhera hai  
phir miri aankh ho ga.i namnak  
phir kisi ne mizaj puchha hai  
sach to ye hai 'majaz' ki duniya  
husn aur ishq ke siva kya hai  
aasman tak jo nala pahuncha hai  
dil ki gahraiyon se nikla hai  
meri nazron mein hashr bhi kya hai  
main ne un ka jalal dekha hai  
jalwa-e-tur khwab-e-musa hai  
kis ne dekha hai kis ko dekha hai  
hae anjam is safine ka  
nakhuda ne jise duboya hai  
aah kya dil mein ab lahu bhi nahin  
aaj ashkon ka rang phika hai  
jab bhi aankhen milin un aankhon se  
dil ne dil ka mizaj puchha hai  
wo jawani ki thi harif-e-tarab  
aaj barbaad-e-jam-o-sahba hai  
kaun uth kar chala muqabil se  
jis taraf dekhiye andhera hai  
phir meri aankh ho gai namnak  
phir kisi ne mizaj puchha hai  
sach to ye hai 'majaz' ki duniya  
husn aur ishq ke siwa kya hai  
