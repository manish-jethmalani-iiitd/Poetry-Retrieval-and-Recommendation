jaur-o-be-mehri-e-ighmaz pe kya rota hai  
mehrban bhi koi ho ja.ega jaldi kya hai  
kho diya tum ko to ham puchhte phirte hain yahi  
jis ki taqdir bigad jaa.e vo karta kya hai  
dil ka ik kaam jo hota nahin ik muddat se  
tum zara haath laga do to hua rakkha hai  
nigah-e-shokh men aur dil men hain choten kya kya  
aaj tak ham na samajh paa.e ki jhagda kya hai  
ishq se tauba bhi hai husn se shikve bhi hazar  
kahiye to hazrat-e-dil aap ka mansha kya hai  
zinat-e-dosh tira nama-e-a.amal na ho  
teri dastar se vaa.iz ye latakta kya hai  
haan abhi vaqt ka a.ina dikha.e kya kya  
dekhte jaao zamana abhi dekha kya hai  
na yagane hain na begane tiri mahfil men  
na koi ghair yahan hai na koi apna hai  
nigah-e-mast ko jumbish na hui go sar-e-bazm  
kuchh to is jam-e-laba-lab se abhi chhalka hai  
rat-din phirti hai palkon ke jo saa.e saa.e  
dil mira us nigah-e-naz ka divana hai  
ham juda.i se bhi kuchh kaam to le hi lenge  
be-niyazana ta.alluq hi chhuta achchha hai  
un se badh-chadh ke to ai dost hain yaden in ki  
naz-o-andaz-o-ada men tiri rakkha kya hai  
aisi baton se badalti hai kahin fitrat-e-husn  
jaan bhi de de agar koi to kya hota hai  
tiri ankhon ko bhi inkar tiri zulf ko bhi  
kis ne ye ishq ko divana bana rakkha hai  
dil tira jaan tiri aah tiri ashk tire  
jo hai ai dost vo tera hai hamara kya hai  
dar-e-daulat pe dua.en si suni hain main ne  
dekhiye aaj faqiron ka kidhar phera hai  
tujh ko ho ja.enge shaitan ke darshan vaa.iz  
daal kar munh ko gareban men kabhi dekha hai  
ham kahe dete hain chalon men na aao un ki  
sarvat-o-jah ke ishvon se bacho dhoka hai  
yahi gar aankh men rah jaa.e to hai chingari  
qatra-e-ashk jo bah jaa.e to ik dariya hai  
zulf-e-shab-gun ke siva nargis-e-jadu ke siva  
dil ko kuchh aur balaon ne bhi aa ghera hai  
lab-e-ejaz ki saugand ye jhankar thi kya  
teri khamoshi ke manind abhi kuchh tuuta hai  
daar par gaah nazar gaah su-e-shahr-e-nigar  
kuchh sunen ham bhi to ai ishq irada kya hai  
aa ki ghurbat-kada-e-dahr men ji bahla.en  
ai dil us jalva-gah-e-naz men kya rakkha hai  
zakhm hi zakhm huun main sub.h ki manind 'firaq'  
raat bhar hijr ki lazzat se maza luuta hai  
jaur-o-be-mehri-e-ighmaz pe kya rota hai  
mehrban bhi koi ho jaega jaldi kya hai  
kho diya tum ko to hum puchhte phirte hain yahi  
jis ki taqdir bigad jae wo karta kya hai  
dil ka ek kaam jo hota nahin ek muddat se  
tum zara hath laga do to hua rakkha hai  
nigah-e-shokh mein aur dil mein hain choten kya kya  
aaj tak hum na samajh pae ki jhagda kya hai  
ishq se tauba bhi hai husn se shikwe bhi hazar  
kahiye to hazrat-e-dil aap ka mansha kya hai  
zinat-e-dosh tera nama-e-amal na ho  
teri dastar se waiz ye latakta kya hai  
han abhi waqt ka aaina dikhae kya kya  
dekhte jao zamana abhi dekha kya hai  
na yagane hain na begane teri mahfil mein  
na koi ghair yahan hai na koi apna hai  
nigah-e-mast ko jumbish na hui go sar-e-bazm  
kuchh to is jam-e-laba-lab se abhi chhalka hai  
raat-din phirti hai palkon ke jo sae sae  
dil mera us nigah-e-naz ka diwana hai  
hum judai se bhi kuchh kaam to le hi lenge  
be-niyazana talluq hi chhuta achchha hai  
un se badh-chadh ke to ai dost hain yaaden in ki  
naz-o-andaz-o-ada mein teri rakkha kya hai  
aisi baaton se badalti hai kahin fitrat-e-husn  
jaan bhi de de agar koi to kya hota hai  
teri aankhon ko bhi inkar teri zulf ko bhi  
kis ne ye ishq ko diwana bana rakkha hai  
dil tera jaan teri aah teri ashk tere  
jo hai ai dost wo tera hai hamara kya hai  
dar-e-daulat pe duaen si suni hain main ne  
dekhiye aaj faqiron ka kidhar phera hai  
tujh ko ho jaenge shaitan ke darshan waiz  
dal kar munh ko gareban mein kabhi dekha hai  
hum kahe dete hain chaalon mein na aao un ki  
sarwat-o-jah ke ishwon se bacho dhoka hai  
yahi gar aankh mein rah jae to hai chingari  
qatra-e-ashk jo bah jae to ek dariya hai  
zulf-e-shab-gun ke siwa nargis-e-jadu ke siwa  
dil ko kuchh aur balaon ne bhi aa ghera hai  
lab-e-ejaz ki saugand ye jhankar thi kya  
teri khamoshi ke manind abhi kuchh tuta hai  
dar par gah nazar gah su-e-shahr-e-nigar  
kuchh sunen hum bhi to ai ishq irada kya hai  
aa ki ghurbat-kada-e-dahr mein ji bahlaen  
ai dil us jalwa-gah-e-naz mein kya rakkha hai  
zakhm hi zakhm hun main subh ki manind 'firaq'  
raat bhar hijr ki lazzat se maza luta hai  
