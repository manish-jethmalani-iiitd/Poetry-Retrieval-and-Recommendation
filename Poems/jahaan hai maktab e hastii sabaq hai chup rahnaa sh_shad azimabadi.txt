jahan hai maktab-e-hasti sabaq hai chup rahna  
bada gunah yahan hai alif se be kahna  
shab-e-firaq men saa.e se dar ke kahta huun  
aji ye raat darani hai jagte rahna  
chaman men phuul khile baagh men bahar aa.i  
urus-e-dahr ne goya pahan liya gahna  
hamari ah-o-baka se hai jism-e-shauq qavi  
ye haath bayan hai apna vo haath hai dahna  
fughan-e-bulbul-e-shaida na janiye is ko  
baja raha hai koi sehn-e-bagh men shahna  
gham-e-firaq men ai asman nahin mauquf  
vo jo suha.en mujhe mujh ko har tarah sahna  
nikal de ki hai aise men ju-e-ashk-e-ravan  
bura hai baat ka ai chashm-e-dil men le rahna  
gali men yaar ki ho ya kisi kharabe men  
hamen to hashr ke din tak kahin pe mar rahna  
asar bhi 'shad' ke sheron men hai matanat bhi  
ye kohna-mashq hain in ki ghazal ka kya kahna  
jahan hai maktab-e-hasti sabaq hai chup rahna  
bada gunah yahan hai alif se be kahna  
shab-e-firaq mein sae se dar ke kahta hun  
aji ye raat darani hai jagte rahna  
chaman mein phul khile bagh mein bahaar aai  
urus-e-dahr ne goya pahan liya gahna  
hamari aah-o-baka se hai jism-e-shauq qawi  
ye hath bayan hai apna wo hath hai dahna  
fughan-e-bulbul-e-shaida na jaaniye is ko  
baja raha hai koi sehn-e-bagh mein shahna  
gham-e-firaq mein ai aasman nahin mauquf  
wo jo suhaen mujhe mujh ko har tarah sahna  
nikal de ki hai aise mein ju-e-ashk-e-rawan  
bura hai baat ka ai chashm-e-dil mein le rahna  
gali mein yar ki ho ya kisi kharabe mein  
hamein to hashr ke din tak kahin pe mar rahna  
asar bhi 'shad' ke sheron mein hai matanat bhi  
ye kohna-mashq hain in ki ghazal ka kya kahna  
