andaz hu-ba-hu tiri avaz-e-pa ka tha  
dekha nikal ke ghar se to jhonka hava ka tha  
is husn-e-ittifaq pe lut kar bhi shaad huun  
teri raza jo thi vo taqaza vafa ka tha  
dil raakh ho chuka to chamak aur badh ga.i  
ye teri yaad thi ki amal kimiya ka tha  
is rishta-e-latif ke asrar kya khulen  
tu samne tha aur tasavvur khuda ka tha  
chhup chhup ke ro.uun aur sar-e-anjuman hansun  
mujh ko ye mashvara mire dard-ashna ka tha  
uttha ajab tazad se insan ka khamir  
aadi fana ka tha to pujari baqa ka tha  
tuuta to kitne a.ina-khanon pe zad padi  
atka hua gale men jo patthar sada ka tha  
hairan huun ki vaar se kaise bacha 'nadim'  
vo shakhs to gharib o ghayur intiha ka tha  
andaz hu-ba-hu teri aawaz-e-pa ka tha  
dekha nikal ke ghar se to jhonka hawa ka tha  
is husn-e-ittifaq pe lut kar bhi shad hun  
teri raza jo thi wo taqaza wafa ka tha  
dil rakh ho chuka to chamak aur badh gai  
ye teri yaad thi ki amal kimiya ka tha  
is rishta-e-latif ke asrar kya khulen  
tu samne tha aur tasawwur khuda ka tha  
chhup chhup ke roun aur sar-e-anjuman hansun  
mujh ko ye mashwara mere dard-ashna ka tha  
uttha ajab tazad se insan ka khamir  
aadi fana ka tha to pujari baqa ka tha  
tuta to kitne aaina-khanon pe zad padi  
atka hua gale mein jo patthar sada ka tha  
hairan hun ki war se kaise bacha 'nadim'  
wo shakhs to gharib o ghayur intiha ka tha  
