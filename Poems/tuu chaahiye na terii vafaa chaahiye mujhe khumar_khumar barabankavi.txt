tu chahiye na teri vafa chahiye mujhe  
kuchh bhi na tere gham ke siva chahiye mujhe  
marne se pahle shakl hi ik baar dekh luun  
ai maut zindagi ka pata chahiye mujhe  
ya rab muaaf kar ke na de karb-e-infi.al  
main ne khata.en ki hain saza chahiye mujhe  
khamoshi-e-hayat se ukta gaya huun main  
ab chahe dil hi tuute sada chahiye mujhe  
un mast mast ankhon men aansu are ghazab  
ye ishq hai to qahr-e-khuda chahiye mujhe  
naseh nasihaton ka zamana guzar gaya  
ab pyare sirf teri dua chahiye mujhe  
har dard ko dava ki zarurat hai ai 'khumar'  
jo dard khud ho apni dava chahiye mujhe  
tu chahiye na teri wafa chahiye mujhe  
kuchh bhi na tere gham ke siwa chahiye mujhe  
marne se pahle shakl hi ek bar dekh lun  
ai maut zindagi ka pata chahiye mujhe  
ya rab muaf kar ke na de karb-e-infial  
main ne khataen ki hain saza chahiye mujhe  
khamoshi-e-hayat se ukta gaya hun main  
ab chahe dil hi tute sada chahiye mujhe  
un mast mast aankhon mein aansu are ghazab  
ye ishq hai to qahr-e-khuda chahiye mujhe  
naseh nasihaton ka zamana guzar gaya  
ab pyare sirf teri dua chahiye mujhe  
har dard ko dawa ki zarurat hai ai 'khumar'  
jo dard khud ho apni dawa chahiye mujhe  
