firaq-e-yar ne bechain mujh ko raat bhar rakkha  
kabhi takiya idhar rakkha kabhi takiya idhar rakkha  
shikast-e-dil ka baaqi ham ne ghurbat men asar rakha  
likha ahl-e-vatan ko khat to ik gosha katar rakkha  
barabar a.ine ke bhi na samjhe qadr vo dil ki  
ise zer-e-qadam rakkha use pesh-e-nazar rakkha  
mita.e dida-o-dil donon mere ashk-e-khunin ne  
ajab ye tifl abtar tha na ghar rakkha na dar rakkha  
tumhare sang-e-dar ka ek tukda bhi jo haath aaya  
aziiz aisa kiya mar kar use chhati pe dhar rakkha  
jinan men saath apne kyuun na le ja.unga naseh ko  
suluk aisa hi mere saath hai hazrat ne kar rakkha  
na ki kis ne sifarish meri vaqt-e-qatl qatil se  
kaman ne haath jode tegh ne qadmon pe sar rakkha  
ghazab barse vo mere aate hi ma.alum hota hai  
jagah khali jo paa.i yaar ko ghairon ne bhar rakkha  
bada ehsan hai mere sar pe us ki laghzish-e-pa ka  
ki is ne be-tahasha haath mere dosh par rakkha  
zamin men dana-e-gandum sadaf men ham hue gauhar  
hamare ijz ne har ma.arka men ham ko dar rakkha  
tire har naqsh-e-pa ko rahguzar men sajda-gah samjhe  
jahan tu ne qadam rakkha vahan main ne bhi sar rakkha  
amiir achchha shagun-e-mai kiya saaqi ki furqat men  
jo barsa abr-e-rahmat ja-e-mai shishon men bhar rakkha  
firaq-e-yar ne bechain mujh ko raat bhar rakkha  
kabhi takiya idhar rakkha kabhi takiya idhar rakkha  
shikast-e-dil ka baqi hum ne ghurbat mein asar rakha  
likha ahl-e-watan ko khat to ek gosha katar rakkha  
barabar aaine ke bhi na samjhe qadr wo dil ki  
ise zer-e-qadam rakkha use pesh-e-nazar rakkha  
mitae dida-o-dil donon mere ashk-e-khunin ne  
ajab ye tifl abtar tha na ghar rakkha na dar rakkha  
tumhaare sang-e-dar ka ek tukda bhi jo hath aaya  
aziz aisa kiya mar kar use chhati pe dhar rakkha  
jinan mein sath apne kyun na le jaunga naseh ko  
suluk aisa hi mere sath hai hazrat ne kar rakkha  
na ki kis ne sifarish meri waqt-e-qatl qatil se  
kaman ne hath jode tegh ne qadmon pe sar rakkha  
ghazab barse wo mere aate hi malum hota hai  
jagah khali jo pai yar ko ghairon ne bhar rakkha  
bada ehsan hai mere sar pe us ki laghzish-e-pa ka  
ki is ne be-tahasha hath mere dosh par rakkha  
zamin mein dana-e-gandum sadaf mein hum hue gauhar  
hamare ijz ne har marka mein hum ko dar rakkha  
tere har naqsh-e-pa ko rahguzar mein sajda-gah samjhe  
jahan tu ne qadam rakkha wahan main ne bhi sar rakkha  
amir achchha shagun-e-mai kiya saqi ki furqat mein  
jo barsa abr-e-rahmat ja-e-mai shishon mein bhar rakkha  
