garmi-e-hasrat-e-nakam se jal jaate hain  
ham charaghon ki tarah shaam se jal jaate hain  
sham.a jis aag men jalti hai numa.ish ke liye  
ham usi aag men gumnam se jal jaate hain  
bach nikalte hain agar atish-e-sayyal se ham  
shola-e-ariz-e-gulfam se jal jaate hain  
khud-numa.i to nahin sheva-e-arbab-e-vafa  
jin ko jalna ho vo aram se jal jaate hain  
rabt-e-baham pe hamen kya na kahenge dushman  
ashna jab tire paigham se jal jaate hain  
jab bhi aata hai mira naam tire naam ke saath  
jaane kyuun log mire naam se jal jaate hain  
garmi-e-hasrat-e-nakaam se jal jate hain  
hum charaghon ki tarah sham se jal jate hain  
shama jis aag mein jalti hai numaish ke liye  
hum usi aag mein gumnam se jal jate hain  
bach nikalte hain agar aatish-e-sayyal se hum  
shola-e-ariz-e-gulfam se jal jate hain  
khud-numai to nahin shewa-e-arbab-e-wafa  
jin ko jalna ho wo aaram se jal jate hain  
rabt-e-baham pe hamein kya na kahenge dushman  
aashna jab tere paigham se jal jate hain  
jab bhi aata hai mera nam tere nam ke sath  
jaane kyun log mere nam se jal jate hain  
