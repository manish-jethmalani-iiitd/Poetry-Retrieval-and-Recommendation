ruki ruki si shab-e-marg khatm par aa.i  
vo pau phati vo na.i zindagi nazar aa.i  
ye mod vo hai ki parchha.iyan bhi dengi na saath  
musafiron se kaho us ki rahguzar aa.i  
faza tabassum-e-sub.h-e-bahar thi lekin  
pahunch ke manzil-e-janan pe aankh bhar aa.i  
kahin zaman-o-makan men hai naam ko bhi sukun  
magar ye baat mohabbat ki baat par aa.i  
kisi ki bazm-e-tarab men hayat batti thi  
umid-varon men kal maut bhi nazar aa.i  
kahan har ek se insaniyat ka baar utha  
ki ye bala bhi tire ashiqon ke sar aa.i  
dilon men aaj tiri yaad muddaton ke ba.ad  
ba-chehra-e-mutabassim ba-chashm-e-tar aa.i  
naya nahin hai mujhe marg-e-na-gahan ka payam  
hazar rang se apni mujhe khabar aa.i  
faza ko jaise koi raag chirta jaa.e  
tiri nigah dilon men yunhi utar aa.i  
zara visal ke ba.ad aa.ina to dekh ai dost  
tire jamal ki doshizgi nikhar aa.i  
tira hi aks sarishk-e-gham-e-zamana men tha  
nigah men tiri tasvir si utar aa.i  
ajab nahin ki chaman-dar-chaman bane har phuul  
kali kali ki saba ja ke god bhar aa.i  
shab-e-'firaq' uthe dil men aur bhi kuchh dard  
kahun ye kaise tiri yaad rat-bhar aa.i  
ruki ruki si shab-e-marg khatm par aai  
wo pau phati wo nai zindagi nazar aai  
ye mod wo hai ki parchhaiyan bhi dengi na sath  
musafiron se kaho us ki rahguzar aai  
faza tabassum-e-subh-e-bahaar thi lekin  
pahunch ke manzil-e-jaanan pe aankh bhar aai  
kahin zaman-o-makan mein hai nam ko bhi sukun  
magar ye baat mohabbat ki baat par aai  
kisi ki bazm-e-tarab mein hayat batti thi  
umid-waron mein kal maut bhi nazar aai  
kahan har ek se insaniyat ka bar utha  
ki ye bala bhi tere aashiqon ke sar aai  
dilon mein aaj teri yaad muddaton ke baad  
ba-chehra-e-mutabassim ba-chashm-e-tar aai  
naya nahin hai mujhe marg-e-na-gahan ka payam  
hazar rang se apni mujhe khabar aai  
faza ko jaise koi rag chirta jae  
teri nigah dilon mein yunhi utar aai  
zara visal ke baad aaina to dekh ai dost  
tere jamal ki doshizgi nikhar aai  
tera hi aks sarishk-e-gham-e-zamana mein tha  
nigah mein teri taswir si utar aai  
ajab nahin ki chaman-dar-chaman bane har phul  
kali kali ki saba ja ke god bhar aai  
shab-e-'firaq' uthe dil mein aur bhi kuchh dard  
kahun ye kaise teri yaad raat-bhar aai  
