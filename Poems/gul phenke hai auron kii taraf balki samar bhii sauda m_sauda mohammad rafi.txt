gul phenke hai auron ki taraf balki samar bhi  
ai khana-bar-andaz-e-chaman kuchh to idhar bhi  
kya zid hai mire saath khuda jaane vagarna  
kaafi hai tasalli ko miri ek nazar bhi  
ai abr qasam hai tujhe rone ki hamare  
tujh chashm se tapka hai kabhu lakht-e-jigar bhi  
ai naala sad afsos javan marne pe tere  
paaya na tanik dekhne tiin ru-e-asar bhi  
kis hasti-e-mauhum pe nazan hai tu ai yaar  
kuchh apne shab-o-roz ki hai tuj ko khabar bhi  
tanha tire matam men nahin sham-e-siyah-posh  
rahta hai sada chaak gareban-e-sahar bhi  
'sauda' tiri fariyad se ankhon men kati raat  
aa.i hai sahar hone ko tuk tu kahin mar bhi  
gul phenke hai auron ki taraf balki samar bhi  
ai khana-bar-andaz-e-chaman kuchh to idhar bhi  
kya zid hai mere sath khuda jaane wagarna  
kafi hai tasalli ko meri ek nazar bhi  
ai abr qasam hai tujhe rone ki hamare  
tujh chashm se tapka hai kabhu lakht-e-jigar bhi  
ai nala sad afsos jawan marne pe tere  
paya na tanik dekhne tin ru-e-asar bhi  
kis hasti-e-mauhum pe nazan hai tu ai yar  
kuchh apne shab-o-roz ki hai tuj ko khabar bhi  
tanha tere matam mein nahin sham-e-siyah-posh  
rahta hai sada chaak gareban-e-sahar bhi  
'sauda' teri fariyaad se aankhon mein kati raat  
aai hai sahar hone ko tuk tu kahin mar bhi  
