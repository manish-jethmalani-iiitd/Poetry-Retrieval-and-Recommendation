vo ankhen jin se mulaqat ik bahana hua  
unhen khabar hi nahin kaun kab nishana hua  
sitara-e-sahari ka bharosa mat kiijo  
na.e safar men ye rakht-e-safar purana hua  
na jaane kaun si atish men jal bujhe ham tum  
yahan to jo bhi hua hai darun-e-khana hua  
kuchh is tarah se vo shamil hua kahani men  
ki is ke baad jo kirdar tha fasana hua  
usi sitare ne bhatka diya sar-e-manzil  
safar pe jo miri tahvil men ravana hua  
suna hai tujh ko to ham yaad bhi nahin aate  
ye imtihan to nahin ye to azmana hua  
hamen to ishq muqaddar hai jaise rizq 'salim'  
so chal padenge jahan apna ab-o-dana hua  
wo aankhen jin se mulaqat ek bahana hua  
unhen khabar hi nahin kaun kab nishana hua  
sitara-e-sahari ka bharosa mat kijo  
nae safar mein ye rakht-e-safar purana hua  
na jaane kaun si aatish mein jal bujhe hum tum  
yahan to jo bhi hua hai darun-e-khana hua  
kuchh is tarah se wo shamil hua kahani mein  
ki is ke baad jo kirdar tha fasana hua  
usi sitare ne bhatka diya sar-e-manzil  
safar pe jo meri tahwil mein rawana hua  
suna hai tujh ko to hum yaad bhi nahin aate  
ye imtihan to nahin ye to aazmana hua  
hamein to ishq muqaddar hai jaise rizq 'salim'  
so chal padenge jahan apna aab-o-dana hua  
