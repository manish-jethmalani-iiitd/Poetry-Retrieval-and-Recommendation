yaad kar vo din ki tera koi sauda.i na tha  
bavajud-e-husn tu agah-e-rana.i na tha  
ishq-e-roz-afzun pe apne mujh ko hairani na thi  
jalva-e-rangin pe tujh ko naz-e-yakta.i na tha  
diid ke qabil thi mere ishq ki bhi sadgi  
jabki tera husn sargarm-e-khud-ara.i na tha  
kya hue vo din ki mahv-e-arzu the husn o ishq  
rabt tha donon men go rabt-e-shanasa.i na tha  
tu ne 'hasrat' ki ayaan tahzib-e-rasm-e-ashiqi  
is se pahle e'tibar-e-shan-e-rusva.i na tha  
yaad kar wo din ki tera koi saudai na tha  
bawajud-e-husn tu aagah-e-ranai na tha  
ishq-e-roz-afzun pe apne mujh ko hairani na thi  
jalwa-e-rangin pe tujh ko naz-e-yaktai na tha  
did ke qabil thi mere ishq ki bhi sadgi  
jabki tera husn sargarm-e-khud-arai na tha  
kya hue wo din ki mahw-e-arzu the husn o ishq  
rabt tha donon mein go rabt-e-shanasai na tha  
tu ne 'hasrat' ki ayan tahzib-e-rasm-e-ashiqi  
is se pahle e'tibar-e-shan-e-ruswai na tha  
