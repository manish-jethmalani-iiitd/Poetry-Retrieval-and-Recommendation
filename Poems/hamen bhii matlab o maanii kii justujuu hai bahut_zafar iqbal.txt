hamen bhi matlab-o-ma.ani ki justuju hai bahut  
harif-e-harf magar ab ke du-ba-du hai bahut  
vaqar ghar ki tavazo hi par nahin mauquf  
ba-faiz-e-sha.iri bahar bhi aabru hai bahut  
phate purane dilon ki khabar nahin leta  
agarche janta hai hajat-e-rafu hai bahut  
badan ka saara lahu khinch ke aa gaya rukh par  
vo ek bosa hamen de ke surkh-ru hai bahut  
idhar udhar yuun hi munh marte bhi hain lekin  
ye mante bhi hain dil se ki ham ko tu hai bahut  
ab us ki diid mohabbat nahin zarurat hai  
ki us se mil ke bichhadne ki aarzu hai bahut  
yahi hai be-sar-o-pa baat kahne ka mauqa.a  
pata chalega kise shor char-su hai bahut  
ye haal hai to badan ko bacha.iye kab tak  
sada men dhuup bahut hai lahu men lu hai bahut  
yahi hai fikr kahin maan hi na jaa.en 'zafar'  
hamare mojaza-e-fan pe guftugu hai bahut  
hamein bhi matlab-o-mani ki justuju hai bahut  
harif-e-harf magar ab ke du-ba-du hai bahut  
waqar ghar ki tawazo hi par nahin mauquf  
ba-faiz-e-shairi bahar bhi aabru hai bahut  
phate purane dilon ki khabar nahin leta  
agarche jaanta hai hajat-e-rafu hai bahut  
badan ka sara lahu khinch ke aa gaya rukh par  
wo ek bosa hamein de ke surkh-ru hai bahut  
idhar udhar yun hi munh marte bhi hain lekin  
ye mante bhi hain dil se ki hum ko tu hai bahut  
ab us ki did mohabbat nahin zarurat hai  
ki us se mil ke bichhadne ki aarzu hai bahut  
yahi hai be-sar-o-pa baat kahne ka mauqa  
pata chalega kise shor chaar-su hai bahut  
ye haal hai to badan ko bachaiye kab tak  
sada mein dhup bahut hai lahu mein lu hai bahut  
yahi hai fikr kahin man hi na jaen 'zafar'  
hamare mojaza-e-fan pe guftugu hai bahut  
