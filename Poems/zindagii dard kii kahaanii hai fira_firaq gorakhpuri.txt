zindagi dard ki kahani hai  
chashm-e-anjum men bhi to paani hai  
be-niyazana sun liya gham-e-dil  
mehrbani hai mehrbani hai  
vo bhala meri baat kya maane  
us ne apni bhi baat maani hai  
shola-e-dil hai ye ki sho.ala-saz  
ya tira shola-e-javani hai  
vo kabhi rang vo kabhi khushbu  
gaah gul gaah rat-rani hai  
ban ke ma.asum sab ko taad ga.i  
aankh us ki badi siyani hai  
ap-biti kaho ki jag-biti  
har kahani miri kahani hai  
donon aalam hain jis ke zer-e-nagin  
dil usi gham ki rajdhani hai  
ham to khush hain tiri jafa par bhi  
be-sabab teri sargirani hai  
sar-ba-sar ye faraz-e-mahr-o-qamar  
teri uthti hui javani hai  
aaj bhi sun rahe hain qissa-e-ishq  
go kahani bahut purani hai  
zabt kiije to dil hai angara  
aur agar roiye to paani hai  
hai thikana ye dar hi us ka bhi  
dil bhi tera hi astani hai  
un se aise men jo na ho jaa.e  
nau-javani hai nau-javani hai  
dil mira aur ye gham-e-duniya  
kya tire gham ki pasbani hai  
gardish-e-chashm-e-saqi-e-dauran  
daur-e-aflak ki bhi paani hai  
ai lab-e-naz kya hain vo asrar  
khamushi jin ki tarjumani hai  
mai-kadon ke bhi hosh udne lage  
kya tiri aankh ki javani hai  
khud-kushi par hai aaj amada  
are duniya badi divani hai  
koi iz.har-e-na-khushi bhi nahin  
bad-gumani si bad-gumani hai  
mujh se kahta tha kal farishta-e-ishq  
zindagi hijr ki kahani hai  
bahr-e-hasti bhi jis men kho jaa.e  
buund men bhi vo be-karani hai  
mil ga.e khaak men tire ushshaq  
ye bhi ik amr-e-asmani hai  
zindagi intizar hai tera  
ham ne ik baat aaj jaani hai  
kyuun na ho gham se hi qimash us ka  
husn tasvir-e-shadmani hai  
suuni duniya men ab to main huun aur  
matam-e-ishq-e-an-jahani hai  
kuchh na puchho 'firaq' ahd-e-shabab  
raat hai niind hai kahani hai  
zindagi dard ki kahani hai  
chashm-e-anjum mein bhi to pani hai  
be-niyazana sun liya gham-e-dil  
mehrbani hai mehrbani hai  
wo bhala meri baat kya mane  
us ne apni bhi baat mani hai  
shola-e-dil hai ye ki shoala-saz  
ya tera shola-e-jawani hai  
wo kabhi rang wo kabhi khushbu  
gah gul gah raat-rani hai  
ban ke masum sab ko tad gai  
aankh us ki badi siyani hai  
aap-biti kaho ki jag-biti  
har kahani meri kahani hai  
donon aalam hain jis ke zer-e-nagin  
dil usi gham ki rajdhani hai  
hum to khush hain teri jafa par bhi  
be-sabab teri sargirani hai  
sar-ba-sar ye faraaz-e-mahr-o-qamar  
teri uthti hui jawani hai  
aaj bhi sun rahe hain qissa-e-ishq  
go kahani bahut purani hai  
zabt kije to dil hai angara  
aur agar roiye to pani hai  
hai thikana ye dar hi us ka bhi  
dil bhi tera hi aastani hai  
un se aise mein jo na ho jae  
nau-jawani hai nau-jawani hai  
dil mera aur ye gham-e-duniya  
kya tere gham ki pasbani hai  
gardish-e-chashm-e-saqi-e-dauran  
daur-e-aflak ki bhi pani hai  
ai lab-e-naz kya hain wo asrar  
khamushi jin ki tarjumani hai  
mai-kadon ke bhi hosh udne lage  
kya teri aankh ki jawani hai  
khud-kushi par hai aaj aamada  
are duniya badi diwani hai  
koi izhaar-e-na-khushi bhi nahin  
bad-gumani si bad-gumani hai  
mujh se kahta tha kal farishta-e-ishq  
zindagi hijr ki kahani hai  
bahr-e-hasti bhi jis mein kho jae  
bund mein bhi wo be-karani hai  
mil gae khak mein tere ushshaq  
ye bhi ek amr-e-asmani hai  
zindagi intizar hai tera  
hum ne ek baat aaj jaani hai  
kyun na ho gham se hi qimash us ka  
husn taswir-e-shadmani hai  
suni duniya mein ab to main hun aur  
matam-e-ishq-e-an-jahani hai  
kuchh na puchho 'firaq' ahd-e-shabab  
raat hai nind hai kahani hai  
