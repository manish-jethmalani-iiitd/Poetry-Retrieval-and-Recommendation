main vo sha.er huun jo shahon ka sana-khvan na hua  
ye hai vo jurm jo mujh se kisi unvan na hua  
is gunah par miri ik umr andhere men kati  
mujh se is maut ke mele men charaghan na hua  
kal jahan phuul khile jashn hai zakhmon ka vahan  
dil vo gulshan hai ujad kar bhi jo viran na hua  
ankhen kuchh aur dikhati hain magar zehn kuchh aur  
baagh mahke magar ehsas-e-baharan na hua  
yuun to har daur men girte rahe insan ke nirkh  
in ghulamon men koi yusuf-e-kan.an na hua  
main khud asuda huun kam-kosh huun ya pathar huun  
zakhm kha ke bhi mujhe dard ka irfan na hua  
saari duniya mutalatim nazar aati hai 'nadim'  
mujh pe ik tanz hua rauzan-e-zindan na hua  
main wo shaer hun jo shahon ka sana-khwan na hua  
ye hai wo jurm jo mujh se kisi unwan na hua  
is gunah par meri ek umr andhere mein kati  
mujh se is maut ke mele mein charaghan na hua  
kal jahan phul khile jashn hai zakhmon ka wahan  
dil wo gulshan hai ujad kar bhi jo viran na hua  
aankhen kuchh aur dikhati hain magar zehn kuchh aur  
bagh mahke magar ehsas-e-bahaaran na hua  
yun to har daur mein girte rahe insan ke nirkh  
in ghulamon mein koi yusuf-e-kanan na hua  
main khud aasuda hun kam-kosh hun ya pathar hun  
zakhm kha ke bhi mujhe dard ka irfan na hua  
sari duniya mutalatim nazar aati hai 'nadim'  
mujh pe ek tanz hua rauzan-e-zindan na hua  
