taqdir ka shikva be-ma.ani jiina hi tujhe manzur nahin  
aap apna muqaddar ban na sake itna to koi majbur nahin  
ye mahfil-e-ahl-e-dil hai yahan ham sab mai-kash ham sab saaqi  
tafriq karen insanon men is bazm ka ye dastur nahin  
jannat ba-nigah tasnim ba-lab andaz us ke ai shaikh na puchh  
main jis se mohabbat karta huun insan hai khayali huur nahin  
vo kaun si sub.hen hain jin men bedar nahin afsun tera  
vo kaun si kaali raten hain jo mere nashe men chuur nahin  
sunte hain ki kante se gul tak hain raah men lakhon virane  
kahta hai magar ye azm-e-junun sahra se gulistan duur nahin  
'majruh' uthi hai mauj-e-saba asar liye tufanon ke  
har qatra-e-shabnam ban jaa.e ik ju-e-ravan kuchh duur nahin  
taqdir ka shikwa be-mani jina hi tujhe manzur nahin  
aap apna muqaddar ban na sake itna to koi majbur nahin  
ye mahfil-e-ahl-e-dil hai yahan hum sab mai-kash hum sab saqi  
tafriq karen insanon mein is bazm ka ye dastur nahin  
jannat ba-nigah tasnim ba-lab andaz us ke ai shaikh na puchh  
main jis se mohabbat karta hun insan hai khayali hur nahin  
wo kaun si subhen hain jin mein bedar nahin afsun tera  
wo kaun si kali raaten hain jo mere nashe mein chur nahin  
sunte hain ki kante se gul tak hain rah mein lakhon virane  
kahta hai magar ye azm-e-junun sahra se gulistan dur nahin  
'majruh' uthi hai mauj-e-saba aasar liye tufanon ke  
har qatra-e-shabnam ban jae ek ju-e-rawan kuchh dur nahin  
