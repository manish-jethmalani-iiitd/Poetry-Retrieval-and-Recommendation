jise paala tha ik muddat tak aghosh-e-tamanna men  
vahi baani hua mere gham o dard o aziyyat ka  
usi ke haath se kya kya saha sahna hai kya kya kuchh  
ilahi do jahan men munh ho kaala is muravvat ka  
karen insaf ka daava asar kuchh bhi na zahir ho  
maza chakkha hai aise doston se bhi mohabbat ka  
mita.en taaki apne zulm karne ki nadamat ko  
nikalen dhund kar har tarah se pahlu shikayat ka  
hasad ji men bhara hai laag hai ik umr se dil men  
karen zahir agar mauqa hai iz.har-e-adavat ka  
tama.a men kuchh na samjhen baap aur bhaa.i ki hurmat ko  
amal dekho to ye phir kuchh karen daava sharafat ka  
miri umr-e-do-roza bekasi ke saath katti hai  
na apnon se na ghairon se mila samra riyazat ka  
jise dekha jise paaya gharaz ka apni banda tha  
jahan main ab maza baaqi nahin khalis mohabbat ka  
hamara kalba-e-ahzan hai ham hain ya kitaben hain  
raha baaqi na koi ham-nashin ab apni qismat ka  
khuda abad rakkhe 'shad' mere un azizon ko  
maza chakkhva diya al-qarz-o-miqraz-ul-mohabbat ka  
jise pala tha ek muddat tak aaghosh-e-tamanna mein  
wahi bani hua mere gham o dard o aziyyat ka  
usi ke hath se kya kya saha sahna hai kya kya kuchh  
ilahi do jahan mein munh ho kala is murawwat ka  
karen insaf ka dawa asar kuchh bhi na zahir ho  
maza chakkha hai aise doston se bhi mohabbat ka  
mitaen taki apne zulm karne ki nadamat ko  
nikalen dhund kar har tarah se pahlu shikayat ka  
hasad ji mein bhara hai lag hai ek umr se dil mein  
karen zahir agar mauqa hai izhaar-e-adawat ka  
tama mein kuchh na samjhen bap aur bhai ki hurmat ko  
amal dekho to ye phir kuchh karen dawa sharafat ka  
meri umr-e-do-roza bekasi ke sath katti hai  
na apnon se na ghairon se mila samra riyazat ka  
jise dekha jise paya gharaz ka apni banda tha  
jahan main ab maza baqi nahin khalis mohabbat ka  
hamara kalba-e-ahzan hai hum hain ya kitaben hain  
raha baqi na koi ham-nashin ab apni qismat ka  
khuda aabaad rakkhe 'shad' mere un azizon ko  
maza chakkhwa diya al-qarz-o-miqraaz-ul-mohabbat ka  
