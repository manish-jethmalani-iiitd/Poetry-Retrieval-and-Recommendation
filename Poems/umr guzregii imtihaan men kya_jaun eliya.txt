umr guzregi imtihan men kya  
daagh hi denge mujh ko daan men kya  
meri har baat be-asar hi rahi  
naqs hai kuchh mire bayan men kya  
mujh ko to koi tokta bhi nahin  
yahi hota hai khandan men kya  
apni mahrumiyan chhupate hain  
ham gharibon ki an-ban men kya  
khud ko jaana juda zamane se  
aa gaya tha mire guman men kya  
shaam hi se dukan-e-did hai band  
nahin nuqsan tak dukan men kya  
ai mire sub.h-o-sham-e-dil ki shafaq  
tu nahati hai ab bhi baan men kya  
bolte kyuun nahin mire haq men  
aable pad ga.e zaban men kya  
khamushi kah rahi hai kaan men kya  
aa raha hai mire guman men kya  
dil ki aate hain jis ko dhyan bahut  
khud bhi aata hai apne dhyan men kya  
vo mile to ye puchhna hai mujhe  
ab bhi huun main tiri amaan men kya  
yuun jo takta hai asman ko tu  
koi rahta hai asman men kya  
hai nasim-e-bahar gard-alud  
khaak udti hai us makan men kya  
ye mujhe chain kyuun nahin padta  
ek hi shakhs tha jahan men kya  
umr guzregi imtihan mein kya  
dagh hi denge mujh ko dan mein kya  
meri har baat be-asar hi rahi  
naqs hai kuchh mere bayan mein kya  
mujh ko to koi tokta bhi nahin  
yahi hota hai khandan mein kya  
apni mahrumiyan chhupate hain  
hum gharibon ki aan-ban mein kya  
khud ko jaana juda zamane se  
aa gaya tha mere guman mein kya  
sham hi se dukan-e-did hai band  
nahin nuqsan tak dukan mein kya  
ai mere subh-o-sham-e-dil ki shafaq  
tu nahati hai ab bhi ban mein kya  
bolte kyun nahin mere haq mein  
aable pad gae zaban mein kya  
khamushi kah rahi hai kan mein kya  
aa raha hai mere guman mein kya  
dil ki aate hain jis ko dhyan bahut  
khud bhi aata hai apne dhyan mein kya  
wo mile to ye puchhna hai mujhe  
ab bhi hun main teri aman mein kya  
yun jo takta hai aasman ko tu  
koi rahta hai aasman mein kya  
hai nasim-e-bahaar gard-alud  
khak udti hai us makan mein kya  
ye mujhe chain kyun nahin padta  
ek hi shakhs tha jahan mein kya  
