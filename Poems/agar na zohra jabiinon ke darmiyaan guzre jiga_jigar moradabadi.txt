agar na zohra-jabinon ke darmiyan guzre  
to phir ye kaise kate zindagi kahan guzre  
jo tere aariz o gesu ke darmiyan guzre  
kabhi kabhi vahi lamhe bala-e-jan guzre  
mujhe ye vahm raha muddaton ki jur.at-e-shauq  
kahin na khatir-e-masum par giran guzre  
har ik maqam-e-mohabbat bahut hi dilkash tha  
magar ham ahl-e-mohabbat kashan kashan guzre  
junun ke sakht marahil bhi teri yaad ke saath  
hasin hasin nazar aa.e javan javan guzre  
miri nazar se tiri justuju ke sadqe men  
ye ik jahan hi nahin sainkadon jahan guzre  
hujum-e-jalva men parvaz-e-shauq kya kahna  
ki jaise ruuh sitaron ke darmiyan guzre  
khata-muaf zamane se bad-guman ho kar  
tiri vafa pe bhi kya kya hamen guman guzre  
mujhe tha shikva-e-hijran ki ye hua mahsus  
mire qarib se ho kar vo na-gahan guzre  
rah-e-vafa men ik aisa maqam bhi aaya  
ki ham khud apni taraf se bhi bad-guman guzre  
khulus jis men ho shamil vo daur-e-ishq-o-havas  
na ra.egan kabhi guzra na ra.egan guzre  
usi ko kahte hain jannat usi ko dozakh bhi  
vo zindagi jo hasinon ke darmiyan guzre  
bahut hasin manazir bhi husn-e-fitrat ke  
na jaane aaj tabi.at pe kyuun giran guzre  
vo jin ke saa.e se bhi bijliyan larazti thiin  
miri nazar se kuchh aise bhi ashiyan guzre  
mira to farz chaman-bandi-e-jahan hai faqat  
miri bala se bahar aa.e ya khizan guzre  
kahan ka husn ki khud ishq ko khabar na hui  
rah-e-talab men kuchh aise bhi imtihan guzre  
bhari bahar men taraji-e-chaman mat puchh  
khuda kare na phir ankhon se vo saman guzre  
koi na dekh saka jin ko vo dilon ke siva  
muamlat kuchh aise bhi darmiyan guzre  
kabhi kabhi to isi ek musht-e-khak ke gird  
tavaf karte hue haft asman guzre  
bahut hasin sahi sohbaten gulon ki magar  
vo zindagi hai jo kanton ke darmiyan guzre  
abhi se tujh ko bahut nagavar hain hamdam  
vo hadsat jo ab tak ravan-davan guzre  
jinhen ki dida-e-sha.ir hi dekh sakta hai  
vo inqilab tire samne kahan guzre  
bahut aziiz hai mujh ko unhen kya yaad 'jigar'  
vo hadsat-e-mohabbat jo na-gahan guzre  
agar na zohra-jabinon ke darmiyan guzre  
to phir ye kaise kate zindagi kahan guzre  
jo tere aariz o gesu ke darmiyan guzre  
kabhi kabhi wahi lamhe bala-e-jaan guzre  
mujhe ye wahm raha muddaton ki jurat-e-shauq  
kahin na khatir-e-masum par giran guzre  
har ek maqam-e-mohabbat bahut hi dilkash tha  
magar hum ahl-e-mohabbat kashan kashan guzre  
junun ke sakht marahil bhi teri yaad ke sath  
hasin hasin nazar aae jawan jawan guzre  
meri nazar se teri justuju ke sadqe mein  
ye ek jahan hi nahin sainkadon jahan guzre  
hujum-e-jalwa mein parwaz-e-shauq kya kahna  
ki jaise ruh sitaron ke darmiyan guzre  
khata-muaf zamane se bad-guman ho kar  
teri wafa pe bhi kya kya hamein guman guzre  
mujhe tha shikwa-e-hijran ki ye hua mahsus  
mere qarib se ho kar wo na-gahan guzre  
rah-e-wafa mein ek aisa maqam bhi aaya  
ki hum khud apni taraf se bhi bad-guman guzre  
khulus jis mein ho shamil wo daur-e-ishq-o-hawas  
na raegan kabhi guzra na raegan guzre  
usi ko kahte hain jannat usi ko dozakh bhi  
wo zindagi jo hasinon ke darmiyan guzre  
bahut hasin manazir bhi husn-e-fitrat ke  
na jaane aaj tabiat pe kyun giran guzre  
wo jin ke sae se bhi bijliyan larazti thin  
meri nazar se kuchh aise bhi aashiyan guzre  
mera to farz chaman-bandi-e-jahan hai faqat  
meri bala se bahaar aae ya khizan guzre  
kahan ka husn ki khud ishq ko khabar na hui  
rah-e-talab mein kuchh aise bhi imtihan guzre  
bhari bahaar mein taraji-e-chaman mat puchh  
khuda kare na phir aankhon se wo saman guzre  
koi na dekh saka jin ko wo dilon ke siwa  
muamlat kuchh aise bhi darmiyan guzre  
kabhi kabhi to isi ek musht-e-khak ke gird  
tawaf karte hue haft aasman guzre  
bahut hasin sahi sohbaten gulon ki magar  
wo zindagi hai jo kanton ke darmiyan guzre  
abhi se tujh ko bahut nagawar hain hamdam  
wo hadsat jo ab tak rawan-dawan guzre  
jinhen ki dida-e-shair hi dekh sakta hai  
wo inqilab tere samne kahan guzre  
bahut aziz hai mujh ko unhen kya yaad 'jigar'  
wo hadsat-e-mohabbat jo na-gahan guzre  
