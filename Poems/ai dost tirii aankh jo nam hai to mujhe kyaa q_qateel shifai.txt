ai dost! tiri aankh jo nam hai to mujhe kya  
main khuub hansunga tujhe gham hai to mujhe kya  
kya main ne kaha tha ki zamane se bhala kar  
ab tu bhi sazavar-e-sitam hai to mujhe kya  
haan le le qasam gar mujhe qatra bhi mila ho  
tu shaki-e-arbab-e-karam hai to mujhe kya  
jis dar se nadamat ke siva kuchh nahin milta  
us dar pe tira sar bhi jo kham hai to mujhe kya  
main ne to pukara hai mohabbat ke ufaq se  
raste men tire sang-e-haram hai to mujhe kya  
bhula to na hoga tujhe suqrat ka anjam  
hathon men tire saghar-e-sam hai to mujhe kya  
patthar na paden gar sar-e-bazar to kahna  
tu motarif-e-husn-e-sanam hai to mujhe kya  
main sarmad o mansur bana huun tiri khatir  
ye bhi tiri ummid se kam hai to mujhe kya  
ai dost! teri aankh jo nam hai to mujhe kya  
main khub hansunga tujhe gham hai to mujhe kya  
kya main ne kaha tha ki zamane se bhala kar  
ab tu bhi sazawar-e-sitam hai to mujhe kya  
han le le qasam gar mujhe qatra bhi mila ho  
tu shaki-e-arbab-e-karam hai to mujhe kya  
jis dar se nadamat ke siwa kuchh nahin milta  
us dar pe tera sar bhi jo kham hai to mujhe kya  
main ne to pukara hai mohabbat ke ufaq se  
raste mein tere sang-e-haram hai to mujhe kya  
bhula to na hoga tujhe suqraat ka anjam  
hathon mein tere saghar-e-sam hai to mujhe kya  
patthar na paden gar sar-e-bazar to kahna  
tu motarif-e-husn-e-sanam hai to mujhe kya  
main sarmad o mansur bana hun teri khatir  
ye bhi teri ummid se kam hai to mujhe kya  
