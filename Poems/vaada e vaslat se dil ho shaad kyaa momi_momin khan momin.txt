vada-e-vaslat se dil ho shaad kya  
tum se dushman ki mubarakbad kya  
kuchh qafas men in dinon lagta hai ji  
ashiyan apna hua barbad kya  
nala-e-paiham se yaan fursat nahin  
hazrat-e-naseh karen irshad kya  
hain asiir us ke jo hai apna asiir  
ham na samjhe said kya sayyad kya  
shokh-bazari thi shirin bhi magar  
varna farq-e-khusrau-o-farhad kya  
nashsha-e-ulfat se bhule yaar ko  
sach hai aisi be-khudi men yaad kya  
naala ik dam men uda daale dhuen  
charkh kya aur charkh ki buniyad kya  
jab mujhe ranj-e-dil-azari na ho  
bevafa phir hasil-e-bedad kya  
paanv tak pahunchi vo zulf-e-kham-ba-kham  
sarv ko ab bandhiye azad kya  
kya karun allah sab hain be-asar  
valvala kya naala kya fariyad kya  
in nasibon par kiya akhtar-shanas  
asman bhi hai sitam-ijad kya  
roz-e-mahshar ki tavaqqo hai abas  
aisi baton se ho khatir shaad kya  
gar baha-e-khun-e-ashiq hai visal  
intiqam-e-zahmat-e-jallad kya  
but-kada jannat hai chaliye be-hiras  
lab pe 'momin' harche bada-bad kya  
wada-e-waslat se dil ho shad kya  
tum se dushman ki mubarakbaad kya  
kuchh qafas mein in dinon lagta hai ji  
aashiyan apna hua barbaad kya  
nala-e-paiham se yan fursat nahin  
hazrat-e-naseh karen irshad kya  
hain asir us ke jo hai apna asir  
hum na samjhe said kya sayyaad kya  
shokh-bazari thi shirin bhi magar  
warna farq-e-khusrau-o-farhad kya  
nashsha-e-ulfat se bhule yar ko  
sach hai aisi be-khudi mein yaad kya  
nala ek dam mein uda dale dhuen  
charkh kya aur charkh ki buniyaad kya  
jab mujhe ranj-e-dil-azari na ho  
bewafa phir hasil-e-bedad kya  
panw tak pahunchi wo zulf-e-kham-ba-kham  
sarw ko ab bandhiye aazad kya  
kya karun allah sab hain be-asar  
walwala kya nala kya fariyaad kya  
in nasibon par kiya akhtar-shanas  
aasman bhi hai sitam-ijad kya  
roz-e-mahshar ki tawaqqo hai abas  
aisi baaton se ho khatir shad kya  
gar baha-e-khun-e-ashiq hai visal  
intiqam-e-zahmat-e-jallad kya  
but-kada jannat hai chaliye be-hiras  
lab pe 'momin' harche baada-baad kya  
