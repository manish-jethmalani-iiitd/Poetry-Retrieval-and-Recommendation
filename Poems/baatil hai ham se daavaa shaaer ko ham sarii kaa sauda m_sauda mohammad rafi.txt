batil hai ham se da.ava sha.er ko ham-sari ka  
divan hai hamara kiisa javahari ka  
chehra tira sa kab hai sultan-e-khavari ka  
chira hazar bandhe sar par jo vo zari ka  
munh par ye goshvara moti ka jalva-gar hai  
jaise qiran-e-baham ho maah o mushtari ka  
a.ina-khane men vo jis vaqt aan baithe  
phir jis taraf ko dekho jalva hai vaan pari ka  
juz shauq-e-dil na pahunchun hargiz ba-ku-e-janan  
ai khizr kab huun teri muhtaj rahbari ka  
jo dekhta hai tujh ko hansta hai qahqahe maar  
ai shaikh tera chehra mabda hai maskhari ka  
talib hain sim-o-zar ke khuban-e-hind 'sauda'  
ahval kaun samjhe ashiq ki be-zari ka  
baatil hai hum se dawa shaer ko ham-sari ka  
diwan hai hamara kisa jawahari ka  
chehra tera sa kab hai sultan-e-khawari ka  
chira hazar bandhe sar par jo wo zari ka  
munh par ye goshwara moti ka jalwa-gar hai  
jaise qiran-e-baham ho mah o mushtari ka  
aaina-khane mein wo jis waqt aan baithe  
phir jis taraf ko dekho jalwa hai wan pari ka  
juz shauq-e-dil na pahunchun hargiz ba-ku-e-jaanan  
ai khizr kab hun teri muhtaj rahbari ka  
jo dekhta hai tujh ko hansta hai qahqahe mar  
ai shaikh tera chehra mabda hai maskhari ka  
talib hain sim-o-zar ke khuban-e-hind 'sauda'  
ahwal kaun samjhe aashiq ki be-zari ka  
