huun main parvana magar sham.a to ho raat to ho  
jaan dene ko huun maujud koi baat to ho  
dil bhi hazir sar-e-taslim bhi kham ko maujud  
koi markaz ho koi qibla-e-hajat to ho  
dil to bechain hai iz.har-e-iradat ke liye  
kisi janib se kuchh iz.har-e-karamat to ho  
dil-kusha bada-e-safi ka kise zauq nahin  
batin-afroz koi pir-e-kharabat to ho  
guftani hai dil-e-pur-dard ka qissa lekin  
kis se kahiye koi mustafsir-e-halat to ho  
dastan-e-gham-e-dil kaun kahe kaun sune  
bazm men mauqa-e-iz.har-e-khayalat to ho  
vaade bhi yaad dilate hain gile bhi hain bahut  
vo dikha.i bhi to den un se mulaqat to ho  
koi vaa.iz nahin fitrat se balaghat men siva  
magar insan men kuchh fahm-e-isharat to ho  
hun main parwana magar shama to ho raat to ho  
jaan dene ko hun maujud koi baat to ho  
dil bhi hazir sar-e-taslim bhi kham ko maujud  
koi markaz ho koi qibla-e-hajat to ho  
dil to bechain hai izhaar-e-iradat ke liye  
kisi jaanib se kuchh izhaar-e-karamat to ho  
dil-kusha baada-e-safi ka kise zauq nahin  
baatin-afroz koi pir-e-kharabaat to ho  
guftani hai dil-e-pur-dard ka qissa lekin  
kis se kahiye koi mustafsir-e-haalat to ho  
dastan-e-gham-e-dil kaun kahe kaun sune  
bazm mein mauqa-e-izhaar-e-khayalat to ho  
wade bhi yaad dilate hain gile bhi hain bahut  
wo dikhai bhi to den un se mulaqat to ho  
koi waiz nahin fitrat se balaghat mein siwa  
magar insan mein kuchh fahm-e-ishaaraat to ho  
