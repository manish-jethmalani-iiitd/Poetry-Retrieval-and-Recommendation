ho ke khush naaz ham aison ke uthane vaala  
koi baaqi na raha agle zamane vaala  
khvab tak men bhi nazar aata nahin ai chashm  
mere ro dene pe ashkon ka bahane vaala  
aaj kuchh shaam se chup hai dil-e-mahzun kya ilm  
kyuun khafa hai mira raton ka jagane vaala  
be-khudi kyuun na ho taari ki gaya siine se  
ashk-e-khun ath-pahr mujh ko rulane vaala  
kab samajhta hai ki jiina bhi hai akhir koi shai  
apni hasti tiri ulfat men mitane vaala  
mohtasib khush hai bahut tod ke khum-ha-e-sharab  
gham nahin sar pe salamat hai pilane vaala  
ho ga.e dekhne vaale bhi jahan se nayab  
ab dikha.e kise hairan hai dikhane vaala  
tere bimar-e-mohabbat ki ye halat pahunchi  
ki hataya gaya takiya bhi sirhane vaala  
samna us but-e-kafir ka hai dekhen kya ho  
khud hai shashdar mira iman bachane vaala  
'shad' ik bhiid lagi rahti thi jis ghar men vahan  
aane vaala hai na ab koi na jaane vaala  
ho ke khush naz hum aison ke uthane wala  
koi baqi na raha agle zamane wala  
khwab tak mein bhi nazar aata nahin ai chashm  
mere ro dene pe ashkon ka bahane wala  
aaj kuchh sham se chup hai dil-e-mahzun kya ilm  
kyun khafa hai mera raaton ka jagane wala  
be-khudi kyun na ho tari ki gaya sine se  
ashk-e-khun aath-pahr mujh ko rulane wala  
kab samajhta hai ki jina bhi hai aakhir koi shai  
apni hasti teri ulfat mein mitane wala  
mohtasib khush hai bahut tod ke khum-ha-e-sharab  
gham nahin sar pe salamat hai pilane wala  
ho gae dekhne wale bhi jahan se nayab  
ab dikhae kise hairan hai dikhane wala  
tere bimar-e-mohabbat ki ye haalat pahunchi  
ki hataya gaya takiya bhi sirhane wala  
samna us but-e-kafir ka hai dekhen kya ho  
khud hai shashdar mera iman bachane wala  
'shad' ek bhid lagi rahti thi jis ghar mein wahan  
aane wala hai na ab koi na jaane wala  
