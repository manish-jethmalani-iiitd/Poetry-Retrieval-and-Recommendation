silsile tod gaya vo sabhi jaate jaate  
varna itne to marasim the ki aate jaate  
shikva-e-zulmat-e-shab se to kahin behtar tha  
apne hisse ki koi sham.a jalate jaate  
kitna asan tha tire hijr men marna janan  
phir bhi ik umr lagi jaan se jaate jaate  
jashn-e-maqtal hi na barpa hua varna ham bhi  
pa-ba-jaulan hi sahi nachte gaate jaate  
is ki vo jaane use pas-e-vafa tha ki na tha  
tum 'faraz' apni taraf se to nibhate jaate  
silsile tod gaya wo sabhi jate jate  
warna itne to marasim the ki aate jate  
shikwa-e-zulmat-e-shab se to kahin behtar tha  
apne hisse ki koi shama jalate jate  
kitna aasan tha tere hijr mein marna jaanan  
phir bhi ek umr lagi jaan se jate jate  
jashn-e-maqtal hi na barpa hua warna hum bhi  
pa-ba-jaulan hi sahi nachte gate jate  
is ki wo jaane use pas-e-wafa tha ki na tha  
tum 'faraaz' apni taraf se to nibhate jate  
