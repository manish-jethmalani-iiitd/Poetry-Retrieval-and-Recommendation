abhi to karna padega safar dobara mujhe  
abhi karen nahin aram ka ishara mujhe  
lahu men aa.ega tufan-e-tund rat-ba-rat  
karegi mauj-e-bala-khez para-para mujhe  
bujha nahin mire andar ka aftab abhi  
jala ke khaak karega yahi sharara mujhe  
utaar phenkta main bhi ye tar-tar badan  
asir-e-khak huun karna pada guzara mujhe  
ude vo gard ki main char-su bikhar ja.un  
ghubar men nazar aa.e na koi chara mujhe  
mire hudud men hai mere as-pas ki dhund  
raha ye shahr to is ka nahin ijara mujhe  
sahar hui to bahut der tak dikha.i diya  
ghurub hoti hui raat ka kinara mujhe  
miri faza men hai tartib-e-ka.enat kuchh aur  
ajab nahin jo tira chand hai sitara mujhe  
na chhu sakun jise kya us ka dekhna bhi 'zafar'  
bhala laga na kabhi duur ka nazara mujhe  
abhi to karna padega safar dobara mujhe  
abhi karen nahin aaram ka ishaara mujhe  
lahu mein aaega tufan-e-tund raat-ba-raat  
karegi mauj-e-bala-khez para-para mujhe  
bujha nahin mere andar ka aaftab abhi  
jala ke khak karega yahi sharara mujhe  
utar phenkta main bhi ye tar-tar badan  
asir-e-khak hun karna pada guzara mujhe  
ude wo gard ki main chaar-su bikhar jaun  
ghubar mein nazar aae na koi chaara mujhe  
mere hudud mein hai mere aas-pas ki dhund  
raha ye shahr to is ka nahin ijara mujhe  
sahar hui to bahut der tak dikhai diya  
ghurub hoti hui raat ka kinara mujhe  
meri faza mein hai tartib-e-kaenat kuchh aur  
ajab nahin jo tera chand hai sitara mujhe  
na chhu sakun jise kya us ka dekhna bhi 'zafar'  
bhala laga na kabhi dur ka nazara mujhe  
