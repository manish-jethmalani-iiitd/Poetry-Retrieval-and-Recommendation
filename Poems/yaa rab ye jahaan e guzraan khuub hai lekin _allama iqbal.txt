ya rab ye jahan-e-guzaran khuub hai lekin  
kyuun khvar hain mardan-e-safa-kesh o hunar-mand  
go is ki khuda.i men mahajan ka bhi hai haath  
duniya to samajhti hai farangi ko khudavand  
tu barg-e-gaya hai na vahi ahl-e-khirad ra  
o kisht-e-gul-o-lala ba-bakhshad ba-khare chand  
hazir hain kalisa men kabab o mai-e-gulgun  
masjid men dhara kya hai ba-juz mauiza o pand  
ahkam tire haq hain magar apne mufassir  
tavil se qur.an ko bana sakte hain pazand  
firdaus jo tera hai kisi ne nahin dekha  
afrang ka har qarya hai firdaus ki manind  
muddat se hai avara-e-aflak mira fikr  
kar de ise ab chand ke gharon men nazar-band  
fitrat ne mujhe bakhshe hain jauhar malakuti  
khaki huun magar khaak se rakhta nahin paivand  
darvesh-e-khuda-mast na sharqi hai na gharbi  
ghar mera na dilli na safahan na samarqand  
kahta huun vahi baat samajhta huun jise haq  
ne abla-e-masjid huun na tahzib ka farzand  
apne bhi khafa mujh se hain begane bhi na-khush  
main zahr-e-halahal ko kabhi kah na saka qand  
mushkil hai ik banda-e-haq-bin-o-haq-andesh  
khashak ke tode ko kahe koh-e-damavand  
huun atish-e-namrud ke sho.alon men bhi khamosh  
main banda-e-momin huun nahin dana-e-aspand  
pur-soz nazar-baz o niko-bin o kam aarzu  
azad o giraftar o tahi kiisa o khursand  
har haal men mera dil-e-be-qaid hai khurram  
kya chhinega ghunche se koi zauq-e-shakar-khand  
chup rah na saka hazrat-e-yazdan men bhi 'iqbal'  
karta koi is banda-e-gustakh ka munh band  
ya rab ye jahan-e-guzaran khub hai lekin  
kyun khwar hain mardan-e-safa-kesh o hunar-mand  
go is ki khudai mein mahajan ka bhi hai hath  
duniya to samajhti hai farangi ko khudawand  
tu barg-e-gaya hai na wahi ahl-e-khirad ra  
o kisht-e-gul-o-lala ba-bakhshad ba-khare chand  
hazir hain kalisa mein kabab o mai-e-gulgun  
masjid mein dhara kya hai ba-juz mauiza o pand  
ahkaam tere haq hain magar apne mufassir  
tawil se quran ko bana sakte hain pazand  
firdaus jo tera hai kisi ne nahin dekha  
afrang ka har qarya hai firdaus ki manind  
muddat se hai aawara-e-aflak mera fikr  
kar de ise ab chand ke ghaaron mein nazar-band  
fitrat ne mujhe bakhshe hain jauhar malakuti  
khaki hun magar khak se rakhta nahin paiwand  
darwesh-e-khuda-mast na sharqi hai na gharbi  
ghar mera na dilli na safahan na samarqand  
kahta hun wahi baat samajhta hun jise haq  
ne aabla-e-masjid hun na tahzib ka farzand  
apne bhi khafa mujh se hain begane bhi na-khush  
main zahr-e-halahal ko kabhi kah na saka qand  
mushkil hai ek banda-e-haq-bin-o-haq-andesh  
khashak ke tode ko kahe koh-e-damawand  
hun aatish-e-namrud ke shoalon mein bhi khamosh  
main banda-e-momin hun nahin dana-e-aspand  
pur-soz nazar-baz o niko-bin o kam aarzu  
aazad o giraftar o tahi kisa o khursand  
har haal mein mera dil-e-be-qaid hai khurram  
kya chhinega ghunche se koi zauq-e-shakar-khand  
chup rah na saka hazrat-e-yazdan mein bhi 'iqbaal'  
karta koi is banda-e-gustakh ka munh band  
