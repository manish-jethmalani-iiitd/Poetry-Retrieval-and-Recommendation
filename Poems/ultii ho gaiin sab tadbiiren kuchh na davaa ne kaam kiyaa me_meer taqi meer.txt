ulti ho ga.iin sab tadbiren kuchh na dava ne kaam kiya  
dekha is bimari-e-dil ne akhir kaam tamam kiya  
ahd-e-javani ro ro kaata piiri men liin ankhen muund  
ya.ani raat bahut the jaage sub.h hui aram kiya  
harf nahin jan-bakhshi men us ki khubi apni qismat ki  
ham se jo pahle kah bheja so marne ka paigham kiya  
nahaq ham majburon par ye tohmat hai mukhtari ki  
chahte hain so aap karen hain ham ko abas badnam kiya  
saare rind aubash jahan ke tujh se sujud men rahte hain  
banke tedhe tirchhe tikhe sab ka tujh ko imaam kiya  
sarzad ham se be-adabi to vahshat men bhi kam hi hui  
koson us ki or ga.e par sajda har har gaam kiya  
kis ka ka.aba kaisa qibla kaun haram hai kya ehram  
kuche ke us ke bashindon ne sab ko yahin se salam kiya  
shaikh jo hai masjid men nanga raat ko tha mai-khane men  
jubba khirqa kurta topi masti men in.aam kiya  
kaash ab burqa munh se utha de varna phir kya hasil hai  
aankh munde par un ne go didar ko apne aam kiya  
yaan ke sapid o siyah men ham ko dakhl jo hai so itna hai  
raat ko ro ro sub.h kiya ya din ko juun tuun shaam kiya  
sub.h chaman men us ko kahin taklif-e-hava le aa.i thi  
rukh se gul ko mol liya qamat se sarv ghulam kiya  
sa.ad-e-simin donon us ke haath men la kar chhod diye  
bhule us ke qaul-o-qasam par haa.e khayal-e-kham kiya  
kaam hue hain saare zaa.e.a har saa.at ki samajat se  
istighna ki chauguni un ne juun juun main ibram kiya  
aise ahu-e-ram-khurda ki vahshat khoni mushkil thi  
sehr kiya e.ajaz kiya jin logon ne tujh ko raam kiya  
'mir' ke din-o-maz.hab ko ab puchhte kya ho un ne to  
qashqa khincha dair men baitha kab ka tark islam kiya  
ulti ho gain sab tadbiren kuchh na dawa ne kaam kiya  
dekha is bimari-e-dil ne aakhir kaam tamam kiya  
ahd-e-jawani ro ro kata piri mein lin aankhen mund  
yani raat bahut the jage subh hui aaram kiya  
harf nahin jaan-bakhshi mein us ki khubi apni qismat ki  
hum se jo pahle kah bheja so marne ka paigham kiya  
nahaq hum majburon par ye tohmat hai mukhtari ki  
chahte hain so aap karen hain hum ko abas badnam kiya  
sare rind aubash jahan ke tujh se sujud mein rahte hain  
banke tedhe tirchhe tikhe sab ka tujh ko imam kiya  
sarzad hum se be-adabi to wahshat mein bhi kam hi hui  
koson us ki or gae par sajda har har gam kiya  
kis ka kaba kaisa qibla kaun haram hai kya ehram  
kuche ke us ke bashindon ne sab ko yahin se salam kiya  
shaikh jo hai masjid mein nanga raat ko tha mai-khane mein  
jubba khirqa kurta topi masti mein inam kiya  
kash ab burqa munh se utha de warna phir kya hasil hai  
aankh munde par un ne go didar ko apne aam kiya  
yan ke sapid o siyah mein hum ko dakhl jo hai so itna hai  
raat ko ro ro subh kiya ya din ko jun tun sham kiya  
subh chaman mein us ko kahin taklif-e-hawa le aai thi  
rukh se gul ko mol liya qamat se sarw ghulam kiya  
saad-e-simin donon us ke hath mein la kar chhod diye  
bhule us ke qaul-o-qasam par hae khayal-e-kham kiya  
kaam hue hain sare zaea har saat ki samajat se  
istighna ki chauguni un ne jun jun main ibram kiya  
aise aahu-e-ram-khurda ki wahshat khoni mushkil thi  
sehr kiya eajaz kiya jin logon ne tujh ko ram kiya  
'mir' ke din-o-mazhab ko ab puchhte kya ho un ne to  
qashqa khincha dair mein baitha kab ka tark islam kiya  
