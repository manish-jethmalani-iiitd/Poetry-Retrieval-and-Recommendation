sabhi ko gham hai samundar ke khushk hone ka  
ki khel khatm hua kashtiyan dubone ka  
barahna-jism bagulon ka qatl hota raha  
khayal bhi nahin aaya kisi ko rone ka  
sila koi nahin parchha.iyon ki puuja ka  
ma.aal kuchh nahin khvabon ki fasl bone ka  
bichhad ke tujh se mujhe ye guman hota hai  
ki meri ankhen hain patthar ki jism sone ka  
hujum dekhta huun jab to kaanp uthta huun  
agarche khauf nahin ab kisi ke khone ka  
ga.e the log to divar-e-qahqaha ki taraf  
magar ye shor musalsal hai kaisa rone ka  
mire vajud pe nafrat ki gard jamti rahi  
mila na vaqt use ansuon se dhone ka  
sabhi ko gham hai samundar ke khushk hone ka  
ki khel khatm hua kashtiyan dubone ka  
barahna-jism bagulon ka qatl hota raha  
khayal bhi nahin aaya kisi ko rone ka  
sila koi nahin parchhaiyon ki puja ka  
maal kuchh nahin khwabon ki fasl bone ka  
bichhad ke tujh se mujhe ye guman hota hai  
ki meri aankhen hain patthar ki jism sone ka  
hujum dekhta hun jab to kanp uthta hun  
agarche khauf nahin ab kisi ke khone ka  
gae the log to diwar-e-qahqaha ki taraf  
magar ye shor musalsal hai kaisa rone ka  
mere wajud pe nafrat ki gard jamti rahi  
mila na waqt use aansuon se dhone ka  
