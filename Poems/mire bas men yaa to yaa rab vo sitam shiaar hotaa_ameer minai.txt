mire bas men ya to ya-rab vo sitam-shi.ar hota  
ye na tha to kaash dil par mujhe ikhtiyar hota  
pas-e-marg kaash yuun hi mujhe vasl-e-yar hota  
vo sar-e-mazar hota main tah-e-mazar hota  
tira mai-kada salamat tire khum ki khair saaqi  
mira nashsha kyuun utarta mujhe kyuun khumar hota  
main huun na-murad aisa ki bilak ke yaas roti  
kahin pa ke aasra kuchh jo umid-var hota  
nahin puchhta hai mujh ko koi phuul is chaman men  
dil-e-dagh-dar hota to gale ka haar hota  
vo maza diya tadap ne ki ye aarzu hai ya-rab  
mire donon pahluon men dil-e-be-qarar hota  
dam-e-naz.a bhi jo vo but mujhe aa ke munh dikhata  
to khuda ke munh se itna na main sharmsar hota  
na malak saval karte na lahad fishar deti  
sar-e-rah-e-ku-e-qatil jo mira mazar hota  
jo nigah ki thi zalim to phir aankh kyuun chura.i  
vahi tiir kyuun na maara jo jigar ke paar hota  
main zaban se tum ko sachcha kaho laakh baar kah duun  
ise kya karun ki dil ko nahin e'tibar hota  
miri khaak bhi lahad men na rahi 'amir' baaqi  
unhen marne hi ka ab tak nahin e'tibar hota  
mere bas mein ya to ya-rab wo sitam-shiar hota  
ye na tha to kash dil par mujhe ikhtiyar hota  
pas-e-marg kash yun hi mujhe wasl-e-yar hota  
wo sar-e-mazar hota main tah-e-mazar hota  
tera mai-kada salamat tere khum ki khair saqi  
mera nashsha kyun utarta mujhe kyun khumar hota  
main hun na-murad aisa ki bilak ke yas roti  
kahin pa ke aasra kuchh jo umid-war hota  
nahin puchhta hai mujh ko koi phul is chaman mein  
dil-e-dagh-dar hota to gale ka haar hota  
wo maza diya tadap ne ki ye aarzu hai ya-rab  
mere donon pahluon mein dil-e-be-qarar hota  
dam-e-naza bhi jo wo but mujhe aa ke munh dikhata  
to khuda ke munh se itna na main sharmsar hota  
na malak sawal karte na lahad fishaar deti  
sar-e-rah-e-ku-e-qatil jo mera mazar hota  
jo nigah ki thi zalim to phir aankh kyun churai  
wahi tir kyun na mara jo jigar ke par hota  
main zaban se tum ko sachcha kaho lakh bar kah dun  
ise kya karun ki dil ko nahin e'tibar hota  
meri khak bhi lahad mein na rahi 'amir' baqi  
unhen marne hi ka ab tak nahin e'tibar hota  
