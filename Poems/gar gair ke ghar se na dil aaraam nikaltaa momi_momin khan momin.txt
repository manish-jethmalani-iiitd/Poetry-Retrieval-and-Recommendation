gar ghair ke ghar se na dil-aram nikalta  
dam kaahe ko yuun ai dil-e-nakam nikalta  
main vahm se marta huun vahan ro.ab se us ke  
qasid ki zaban se nahin paigham nikalta  
karte jo mujhe yaad shab-e-vasl adu tum  
kya sub.h ki khurshed na ta-sham nikalta  
jab jante tasir ki dushman bhi vahan se  
apni tarah ai gardish-e-ayyam nikalta  
har ek se us bazm men shab puchhte the naam  
tha lutf jo koi mira hamnam nikalta  
kyuun kaam talab hai mire azar se gardun  
nakam se dekha hai kahin kaam nikalta  
thi nauha-zani dil ki janaze pe zaruri  
shayad ki vo ghabra ke sar-e-bam nikalta  
kanta sa khatakta hai kaleje men gham-e-hijr  
ye khaar nahin dil se gul-andam nikalta  
huren nahin 'momin' ke nasibon men jo hoen  
but-khane hi se kyuun ye bad-anjam nikalta  
gar ghair ke ghar se na dil-aram nikalta  
dam kahe ko yun ai dil-e-nakaam nikalta  
main wahm se marta hun wahan roab se us ke  
qasid ki zaban se nahin paigham nikalta  
karte jo mujhe yaad shab-e-wasl adu tum  
kya subh ki khurshed na ta-sham nikalta  
jab jaante tasir ki dushman bhi wahan se  
apni tarah ai gardish-e-ayyam nikalta  
har ek se us bazm mein shab puchhte the nam  
tha lutf jo koi mera hamnam nikalta  
kyun kaam talab hai mere aazar se gardun  
nakaam se dekha hai kahin kaam nikalta  
thi nauha-zani dil ki janaze pe zaruri  
shayad ki wo ghabra ke sar-e-baam nikalta  
kanta sa khatakta hai kaleje mein gham-e-hijr  
ye khar nahin dil se gul-andam nikalta  
huren nahin 'momin' ke nasibon mein jo hoen  
but-khane hi se kyun ye bad-anjam nikalta  
