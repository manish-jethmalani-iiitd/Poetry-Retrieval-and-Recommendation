mar ga.e ai vaah un ki naz-bardari men ham  
dil ke hathon se pade kaisi giraftari men ham  
sab pe raushan hai hamari sozish-e-dil bazm men  
sham.a saan jalte hain apni garm-bazari men ham  
yaad men hai tere dam ki amad-o-shud pur-khayal  
be-khabar sab se hain is dam ki khabardari men ham  
jab hansaya gardish-e-gardun ne ham ko shakl-e-gul  
misl-e-shabnam hain hamesha girya o zaari men ham  
chashm o dil biina hai apne roz o shab ai marduman  
garche sote hain ba-zahir par hain bedari men ham  
dosh par rakht-e-safar bandhe hai kya ghuncha saba  
dekhte hain sab ko yaan jaise ki tayyari men ham  
kab talak be-did se ya rab rakhen chashm-e-vafa  
lag rahe hain aaj kal to dil ki gham-khvari men ham  
dekh kar a.ina kya kahta hai yaaro ab vo shokh  
maah se sad chand behtar hain ada-dari men ham  
ai 'zafar' likh tu ghazal bahr o qavafi pher kar  
khama-e-dur-rez se hain ab guhar-bari men ham  
mar gae ai wah un ki naz-bardari mein hum  
dil ke hathon se pade kaisi giraftari mein hum  
sab pe raushan hai hamari sozish-e-dil bazm mein  
shama san jalte hain apni garm-bazari mein hum  
yaad mein hai tere dam ki aamad-o-shud pur-khayal  
be-khabar sab se hain is dam ki khabardari mein hum  
jab hansaya gardish-e-gardun ne hum ko shakl-e-gul  
misl-e-shabnam hain hamesha girya o zari mein hum  
chashm o dil bina hai apne roz o shab ai marduman  
garche sote hain ba-zahir par hain bedari mein hum  
dosh par rakht-e-safar bandhe hai kya ghuncha saba  
dekhte hain sab ko yan jaise ki tayyari mein hum  
kab talak be-did se ya rab rakhen chashm-e-wafa  
lag rahe hain aaj kal to dil ki gham-khwari mein hum  
dekh kar aaina kya kahta hai yaro ab wo shokh  
mah se sad chand behtar hain ada-dari mein hum  
ai 'zafar' likh tu ghazal bahr o qawafi pher kar  
khama-e-dur-rez se hain ab guhar-bari mein hum  
