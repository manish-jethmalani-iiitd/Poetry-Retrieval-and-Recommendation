jise log kahte hain tirgi vahi shab hijab-e-sahar bhi hai  
jinhen be-khudi-e-fana mili unhen zindagi ki khabar bhi hai  
tire ahl-e-did ko dekh ke kabhi khul saka hai ye raaz bhi  
unhen jis ne ahl-e-nazar kiya vo tira kharab-e-nazar bhi hai  
ye visal-o-hijr ki bahs kya ki ajiib chiiz hai ishq bhi  
tujhe pa ke hai vahi dard-e-dil vahi rang-e-zakhm-e-jigar bhi hai  
ye nasib-e-ishq ki gardishen ki zaman makan se guzar ke bhi  
vahi asman vahi sham-e-gham vahi sham-e-gham ki sahar bhi hai  
tire kaif-e-husn ki jaan hai miri be-dili-o-fasurdagi  
jise kahte hain gham-e-ra.egan vo liye hue kuchh asar bhi hai  
na raha hayat ki manzilon men vo farq-e-naz-o-niyaz bhi  
ki jahan hai ishq barahna-pa vahin husn khak-basar bhi hai  
vo gham-e-firaq bhi kat gaya vo malal ishq bhi mit gaya  
magar aaj bhi tire haath men vahi astin hai ki tar bhi hai  
dam-e-hashr azal ki bhi yaad kar ye zaban kya ye nigah kya  
jo kisi se aaj na ho saka vo saval bar-e-digar bhi hai  
jo visal-o-hijr se duur hai jo karam sitam se hai be-khabar  
kuchh utha hua hai vo dard bhi kuchh uthi hui vo nazar bhi hai  
ye pata hai us ki inayaton ne kharab kitnon ko kar diya  
ye khabar hai nargis-e-nim-va ki girah men fitna-e-shar bhi hai  
usi sham-e-marg ki tirgi men hain jalva-ha-e-hayat bhi  
unhin zulmaton ke hijab men ye chamak ye raqs-e-sharar bhi hai  
vahi dard bhi hai dava bhi hai vahi maut bhi hai hayat bhi  
vahi ishq navak-e-naz hai vahi ishq sina-sipar bhi hai  
tu zaman makan se guzar bhi ja tu rah-e-adam ko bhi kaat le  
vo savab ho ki azaab ho kahin zindagi se mafar bhi hai  
jo gale tak aa ke atak gaya jise talkh-kam na pi sake  
vo lahu ka ghunt utar gaya to suna hai shir-o-shakar bhi hai  
koi ahl-e-dil ko kami nahin magar ahl-e-dil ka ye qaul hai  
abhi maut bhi nahin mil saki abhi zindagi men kasar bhi hai  
badi chiiz daulat-o-jah hai badi vus.aten hain nasib use  
magar ahl-e-daulat-o-jah men kahin aadmi ka guzar bhi hai  
ye shab-e-daraz bhi kat ga.i vo sitare duube vo pau phati  
sar-e-rah ghaflat-e-khvab se ab utho ki vaqt-e-sahar bhi hai  
jo ulat chuke hain bisat-e-dahr ko agle vaqton men barha  
vahi aaj gardish-e-bakht hai vahi rang-e-daur-e-qamar bhi hai  
na gham-e-azab-o-savab se kabhi chhed fitrat-e-ishq ko  
jo azal se mast-nigah hai use nek-o-bad ki khabar bhi hai  
vo tamam shukr-o-raza sahi vo tamam sabr-o-sukun sahi  
tu hai jis se ma.il-e-imtihan vo farishta hai to bashar bhi hai  
na kaho taghaful-e-husn se koi kar-sazi-e-gham kare  
ki jo aaj gham se nikal ga.i vo dua kharab asar bhi hai  
tire gham ki umr-e-daraz men ka.i inqalab hue magar  
vahi tul-e-sham-e-'firaq' hai vahi intizar-e-sahar bhi hai  
jise log kahte hain tirgi wahi shab hijab-e-sahar bhi hai  
jinhen be-khudi-e-fana mili unhen zindagi ki khabar bhi hai  
tere ahl-e-did ko dekh ke kabhi khul saka hai ye raaz bhi  
unhen jis ne ahl-e-nazar kiya wo tera kharab-e-nazar bhi hai  
ye visal-o-hijr ki bahs kya ki ajib chiz hai ishq bhi  
tujhe pa ke hai wahi dard-e-dil wahi rang-e-zakhm-e-jigar bhi hai  
ye nasib-e-ishq ki gardishen ki zaman makan se guzar ke bhi  
wahi aasman wahi sham-e-gham wahi sham-e-gham ki sahar bhi hai  
tere kaif-e-husn ki jaan hai meri be-dili-o-fasurdagi  
jise kahte hain gham-e-raegan wo liye hue kuchh asar bhi hai  
na raha hayat ki manzilon mein wo farq-e-naz-o-niyaz bhi  
ki jahan hai ishq barahna-pa wahin husn khak-basar bhi hai  
wo gham-e-firaq bhi kat gaya wo malal ishq bhi mit gaya  
magar aaj bhi tere hath mein wahi aastin hai ki tar bhi hai  
dam-e-hashr azal ki bhi yaad kar ye zaban kya ye nigah kya  
jo kisi se aaj na ho saka wo sawal bar-e-digar bhi hai  
jo visal-o-hijr se dur hai jo karam sitam se hai be-khabar  
kuchh utha hua hai wo dard bhi kuchh uthi hui wo nazar bhi hai  
ye pata hai us ki inayaton ne kharab kitnon ko kar diya  
ye khabar hai nargis-e-nim-wa ki girah mein fitna-e-shar bhi hai  
usi sham-e-marg ki tirgi mein hain jalwa-ha-e-hayat bhi  
unhin zulmaton ke hijab mein ye chamak ye raqs-e-sharar bhi hai  
wahi dard bhi hai dawa bhi hai wahi maut bhi hai hayat bhi  
wahi ishq nawak-e-naz hai wahi ishq sina-sipar bhi hai  
tu zaman makan se guzar bhi ja tu rah-e-adam ko bhi kat le  
wo sawab ho ki azab ho kahin zindagi se mafar bhi hai  
jo gale tak aa ke atak gaya jise talkh-kaam na pi sake  
wo lahu ka ghunt utar gaya to suna hai shir-o-shakar bhi hai  
koi ahl-e-dil ko kami nahin magar ahl-e-dil ka ye qaul hai  
abhi maut bhi nahin mil saki abhi zindagi mein kasar bhi hai  
badi chiz daulat-o-jah hai badi wusaten hain nasib use  
magar ahl-e-daulat-o-jah mein kahin aadmi ka guzar bhi hai  
ye shab-e-daraaz bhi kat gai wo sitare dube wo pau phati  
sar-e-rah ghaflat-e-khwab se ab utho ki waqt-e-sahar bhi hai  
jo ulat chuke hain bisat-e-dahr ko agle waqton mein barha  
wahi aaj gardish-e-bakht hai wahi rang-e-daur-e-qamar bhi hai  
na gham-e-azab-o-sawab se kabhi chhed fitrat-e-ishq ko  
jo azal se mast-nigah hai use nek-o-bad ki khabar bhi hai  
wo tamam shukr-o-raza sahi wo tamam sabr-o-sukun sahi  
tu hai jis se mail-e-imtihan wo farishta hai to bashar bhi hai  
na kaho taghaful-e-husn se koi kar-sazi-e-gham kare  
ki jo aaj gham se nikal gai wo dua kharab asar bhi hai  
tere gham ki umr-e-daraaz mein kai inqalab hue magar  
wahi tul-e-sham-e-'firaq' hai wahi intizar-e-sahar bhi hai  
