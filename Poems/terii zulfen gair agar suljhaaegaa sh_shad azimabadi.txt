teri zulfen ghair agar suljha.ega  
aankh valon se na dekha ja.ega  
sab tarah ki sakhtiyan sah ja.ega  
kyuun dila tu bhi kabhi kaam aa.ega  
ek din aisa bhi naseh aa.ega  
gham ko main aur gham mujhe kha ja.ega  
ai falak aisa bhi ik din aa.ega  
jab kiye par apne tu pachhta.ega  
vasl men dhadka hai nahaq hijr ka  
vo din a.enge tujhe samjha.ega  
aa chuke ahbab uthane meri laash  
naaz us ko dekhiye kab la.ega  
chot khaa.e dil ka matam-dar hai  
mera naala bhi tadapta ja.ega  
chhod de ham vahshiyon ko ai ghubar  
pichhe pichhe tu kahan tak aa.ega  
muntazir hai jan-e-bar-lab-amada  
dekhiye kab phir ke qasid aa.ega  
hijr men naale ghanimat jaan le  
phir to khud ai zof tu pachhta.ega  
nim-kushta hain to hain phir kya karen  
kuchh agar bolen to vo sharma.ega  
josh-e-vahshat tujh pe sadqe apni jaan  
kaun talve is tarah sahla.ega  
aur bhi tadpa diya gham-khvar ne  
khud hai vahshi kya mujhe bahala.ega  
rah-rau tujh sa kahan ai khizr-e-shauq  
kaun teri khak-e-pa ko pa.ega  
baagh men kya jaa.en aati hai khizan  
gul ka utra munh na dekha ja.ega  
meri jaan main kya karunga kuchh bata  
jab tasavvur raat bhar tadpa.ega  
kyuun na main mushtaq naseh ka rahun  
naam tera us ke lab par aa.ega  
dil ke hathon ruuh agar ghabra ga.i  
kaun us vahshi ko phir bahala.ega  
kho ga.e hain donon janib ke sire  
kaun dil ki gutthiyan suljha.ega  
main kahan vaa.iz kahan tauba karo  
jo na samjha khud vo kya samjha.ega  
thak ke akhir baith ja.ega ghubar  
karvan munh dekh kar rah ja.ega  
dil ke hathon se jo ghabraoge 'shad'  
kaun is vahshi ko phir samjha.ega  
kam na samjho shauq ko ai 'shad' tum  
ik na ik badh ke ye aafat la.ega  
hai khizan gul-gasht ko jaao na 'shad'  
girya-e-shabnam na dekha ja.ega  
kuchh na kahna 'shad' se hal-e-khizan  
is khabar ko sunte hi mar ja.ega  
teri zulfen ghair agar suljhaega  
aankh walon se na dekha jaega  
sab tarah ki sakhtiyan sah jaega  
kyun dila tu bhi kabhi kaam aaega  
ek din aisa bhi naseh aaega  
gham ko main aur gham mujhe kha jaega  
ai falak aisa bhi ek din aaega  
jab kiye par apne tu pachhtaega  
wasl mein dhadka hai nahaq hijr ka  
wo din aaenge tujhe samjhaega  
aa chuke ahbab uthane meri lash  
naz us ko dekhiye kab laega  
chot khae dil ka matam-dar hai  
mera nala bhi tadapta jaega  
chhod de hum wahshiyon ko ai ghubar  
pichhe pichhe tu kahan tak aaega  
muntazir hai jaan-e-bar-lab-amada  
dekhiye kab phir ke qasid aaega  
hijr mein nale ghanimat jaan le  
phir to khud ai zof tu pachhtaega  
nim-kushta hain to hain phir kya karen  
kuchh agar bolen to wo sharmaega  
josh-e-wahshat tujh pe sadqe apni jaan  
kaun talwe is tarah sahlaega  
aur bhi tadpa diya gham-khwar ne  
khud hai wahshi kya mujhe bahalaega  
rah-rau tujh sa kahan ai khizr-e-shauq  
kaun teri khak-e-pa ko paega  
bagh mein kya jaen aati hai khizan  
gul ka utra munh na dekha jaega  
meri jaan main kya karunga kuchh bata  
jab tasawwur raat bhar tadpaega  
kyun na main mushtaq naseh ka rahun  
nam tera us ke lab par aaega  
dil ke hathon ruh agar ghabra gai  
kaun us wahshi ko phir bahalaega  
kho gae hain donon jaanib ke sire  
kaun dil ki gutthiyan suljhaega  
main kahan waiz kahan tauba karo  
jo na samjha khud wo kya samjhaega  
thak ke aakhir baith jaega ghubar  
karwan munh dekh kar rah jaega  
dil ke hathon se jo ghabraoge 'shad'  
kaun is wahshi ko phir samjhaega  
kam na samjho shauq ko ai 'shad' tum  
ek na ek badh ke ye aafat laega  
hai khizan gul-gasht ko jao na 'shad'  
girya-e-shabnam na dekha jaega  
kuchh na kahna 'shad' se haal-e-khizan  
is khabar ko sunte hi mar jaega  
