mata-e-be-baha hai dard-o-soz-e-arzumandi  
maqam-e-bandagi de kar na luun shan-e-khudavandi  
tire azad bandon ki na ye duniya na vo duniya  
yahan marne ki pabandi vahan jiine ki pabandi  
hijab iksir hai avara-e-ku-e-mohabbat ko  
miri atish ko bhadkati hai teri der-paivandi  
guzar-auqat kar leta hai ye koh o bayaban men  
ki shahin ke liye zillat hai kar-e-ashiyan-bandi  
ye faizan-e-nazar tha ya ki maktab ki karamat thi  
sikha.e kis ne isma.il ko adab-e-farzandi  
ziyarat-gah-e-ahl-e-azm-o-himmat hai lahad meri  
ki khak-e-rah ko main ne bataya raz-e-alvandi  
miri mashshatgi ki kya zarurat husn-e-ma.ani ko  
ki fitrat khud-ba-khud karti hai laale ki hina-bandi  
mata-e-be-baha hai dard-o-soz-e-arzumandi  
maqam-e-bandagi de kar na lun shan-e-khudawandi  
tere aazad bandon ki na ye duniya na wo duniya  
yahan marne ki pabandi wahan jine ki pabandi  
hijab iksir hai aawara-e-ku-e-mohabbat ko  
meri aatish ko bhadkati hai teri der-paiwandi  
guzar-auqat kar leta hai ye koh o bayaban mein  
ki shahin ke liye zillat hai kar-e-ashiyan-bandi  
ye faizan-e-nazar tha ya ki maktab ki karamat thi  
sikhae kis ne ismail ko aadab-e-farzandi  
ziyarat-gah-e-ahl-e-azm-o-himmat hai lahad meri  
ki khak-e-rah ko main ne bataya raaz-e-alwandi  
meri mashshatgi ki kya zarurat husn-e-mani ko  
ki fitrat khud-ba-khud karti hai lale ki hina-bandi  
