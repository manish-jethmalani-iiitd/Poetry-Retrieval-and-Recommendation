kis buri saa.at se khat le kar gaya  
nama-bar ab tak na aaya mar gaya  
jaate hi dil us gali men mar gaya  
marne vaala bevafa.i kar gaya  
dil to jaane ko gaya lekin mujhe  
us bhari mahfil men rusva kar gaya  
hasraten thiin jiine vaali ji ga.iin  
marne vaala tha dil apna mar gaya  
gham ki lazzat ibtida men thi magar  
is qadar khaya ki ab ji bhar gaya  
har nivala us ka ab to talkh hai  
umr nemat thi magar ji bhar gaya  
kya kahun ahval uthti bazm ka  
pahle miina baad ko saghar gaya  
dil ne ik din bhi na dekha tujh ko aah  
us gali tak khvab men aksar gaya  
marne vaale dil tujhe ab kya kahun  
khair bakhsha main ne jo kuchh kar gaya  
kya kahun in ansuon ka zor o shor  
ankhen jhapki thiin ki chullu bhar gaya  
dil gila karta tha khuub us shokh ka  
tazkira mahshar ka sun kar dar gaya  
jis jagah daara ko bheja tha vahin  
kuchh dinon ke baad askandar gaya  
jis ka kahlata hai vaan thi kya kami  
ai gada kyuun mangne dar-dar gaya  
dil ne sabqat ki havas o sabr par  
pahle sultan baad ko lashkar gaya  
munh se nikla tha ki pahuncha arsh par  
nala-e-dil naam uncha kar gaya  
dil ye umda mai se khali dekh kar  
jaam ashkon se labalab bhar gaya  
gir na jaa.e khaak par qatra koi  
bas bas ai saaqi ki saghar bhar gaya  
mai-kasho matam karo ab 'shad' ka  
haa.e kya mai-khvar rahlat kar gaya  
'shad' kya kuchh kam hain do kam saath saal  
zindagi se bas dil apna bhar gaya  
kis buri saat se khat le kar gaya  
nama-bar ab tak na aaya mar gaya  
jate hi dil us gali mein mar gaya  
marne wala bewafai kar gaya  
dil to jaane ko gaya lekin mujhe  
us bhari mahfil mein ruswa kar gaya  
hasraten thin jine wali ji gain  
marne wala tha dil apna mar gaya  
gham ki lazzat ibtida mein thi magar  
is qadar khaya ki ab ji bhar gaya  
har niwala us ka ab to talkh hai  
umr nemat thi magar ji bhar gaya  
kya kahun ahwal uthti bazm ka  
pahle mina baad ko saghar gaya  
dil ne ek din bhi na dekha tujh ko aah  
us gali tak khwab mein aksar gaya  
marne wale dil tujhe ab kya kahun  
khair bakhsha main ne jo kuchh kar gaya  
kya kahun in aansuon ka zor o shor  
aankhen jhapki thin ki chullu bhar gaya  
dil gila karta tha khub us shokh ka  
tazkira mahshar ka sun kar dar gaya  
jis jagah dara ko bheja tha wahin  
kuchh dinon ke baad askandar gaya  
jis ka kahlata hai wan thi kya kami  
ai gada kyun mangne dar-dar gaya  
dil ne sabqat ki hawas o sabr par  
pahle sultan baad ko lashkar gaya  
munh se nikla tha ki pahuncha arsh par  
nala-e-dil nam uncha kar gaya  
dil ye umda mai se khali dekh kar  
jam ashkon se labaalab bhar gaya  
gir na jae khak par qatra koi  
bas bas ai saqi ki saghar bhar gaya  
mai-kasho matam karo ab 'shad' ka  
hae kya mai-khwar rahlat kar gaya  
'shad' kya kuchh kam hain do kam sath sal  
zindagi se bas dil apna bhar gaya  
