thakan ko odh ke bistar men ja ke let ga.e  
ham apni qabr-e-muqarrar men ja ke let ga.e  
tamam umr ham ik dusre se ladte rahe  
magar mare to barabar men ja ke let ga.e  
hamari tishna-nasibi ka haal mat puchho  
vo pyaas thi ki samundar men ja ke let ga.e  
na jaane kaisi thakan thi kabhi nahin utri  
chale jo ghar se to daftar men ja ke let ga.e  
ye bevaquf unhen maut se darate hain  
jo khud hi saya-e-khanjar men ja ke let ga.e  
tamam umr jo nikle na the haveli se  
vo ek gumbad-e-be-dar men ja ke let ga.e  
saja.e phirte the jhuti ana jo chehron par  
vo log qasr-e-sikandar men ja ke let ga.e  
saza hamari bhi kaati hai bal-bachchon ne  
ki ham udaas hue ghar men ja ke let ga.e  
thakan ko odh ke bistar mein ja ke let gae  
hum apni qabr-e-muqarrar mein ja ke let gae  
tamam umr hum ek dusre se ladte rahe  
magar mare to barabar mein ja ke let gae  
hamari tishna-nasibi ka haal mat puchho  
wo pyas thi ki samundar mein ja ke let gae  
na jaane kaisi thakan thi kabhi nahin utri  
chale jo ghar se to daftar mein ja ke let gae  
ye bewaquf unhen maut se daraate hain  
jo khud hi saya-e-khanjar mein ja ke let gae  
tamam umr jo nikle na the haweli se  
wo ek gumbad-e-be-dar mein ja ke let gae  
sajae phirte the jhuti ana jo chehron par  
wo log qasr-e-sikandar mein ja ke let gae  
saza hamari bhi kati hai baal-bachchon ne  
ki hum udas hue ghar mein ja ke let gae  
