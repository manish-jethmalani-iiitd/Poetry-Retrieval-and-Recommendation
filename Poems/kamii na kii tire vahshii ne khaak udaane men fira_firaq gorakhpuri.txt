kami na ki tire vahshi ne khaak udane men  
junun ka naam uchhalta raha zamane men  
'firaq' daud ga.i ruuh si zamane men  
kahan ka dard bhara tha mire fasane men  
junun se bhuul hui dil pe chot khane men  
'firaq' der abhi thi bahar aane men  
vo koi rang hai jo ud na jaa.e ai gul-e-tar  
vo koi bu hai jo rusva na ho zamane men  
vo astin hai koi jo lahu na de nikle  
vo koi hasan hai jhijhke jo rang laane men  
ye gul khile hain ki choten jigar ki ubhri hain  
nihan bahar thi bulbul tire tarane men  
bayan-e-sham.a hai hasil yahi hai jalne ka  
fana ki kaifiyaten dekh jhilmilane men  
kisi ki halat-e-dil sun ke uth ga.iin ankhen  
ki jaan pad ga.i hasrat bhare fasane men  
usi ki sharh hai ye uthte dard ka aalam  
jo dastan thi nihan tere aankh uthane men  
gharaz ki kaat diye zindagi ke din ai dost  
vo teri yaad men hon ya tujhe bhulane men  
hamin hain gul hamin bulbul hamin hava-e-chaman  
'firaq' khvab ye dekha hai qaid-khane men  
kami na ki tere wahshi ne khak udane mein  
junun ka nam uchhalta raha zamane mein  
'firaq' daud gai ruh si zamane mein  
kahan ka dard bhara tha mere fasane mein  
junun se bhul hui dil pe chot khane mein  
'firaq' der abhi thi bahaar aane mein  
wo koi rang hai jo ud na jae ai gul-e-tar  
wo koi bu hai jo ruswa na ho zamane mein  
wo aastin hai koi jo lahu na de nikle  
wo koi hasan hai jhijhke jo rang lane mein  
ye gul khile hain ki choten jigar ki ubhri hain  
nihan bahaar thi bulbul tere tarane mein  
bayan-e-shama hai hasil yahi hai jalne ka  
fana ki kaifiyaten dekh jhilmilane mein  
kisi ki haalat-e-dil sun ke uth gain aankhen  
ki jaan pad gai hasrat bhare fasane mein  
usi ki sharh hai ye uthte dard ka aalam  
jo dastan thi nihan tere aankh uthane mein  
gharaz ki kat diye zindagi ke din ai dost  
wo teri yaad mein hon ya tujhe bhulane mein  
hamin hain gul hamin bulbul hamin hawa-e-chaman  
'firaq' khwab ye dekha hai qaid-khane mein  
