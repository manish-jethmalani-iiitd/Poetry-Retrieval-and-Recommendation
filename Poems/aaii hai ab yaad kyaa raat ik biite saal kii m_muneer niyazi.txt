aa.i hai ab yaad kya raat ik biite saal ki  
yahi hava thi baagh men yahi sada ghadiyal ki  
mahak ajab si ho ga.i pade pade sanduq men  
rangat phiki pad ga.i resham ke rumal ki  
shahr men dar tha maut ka chand ki chauthi raat ko  
inton ki is khoh men dahshat thi bhaunchal ki  
shaam jhuki thi bahr par pagal ho kar rang se  
ya tasvir thi khvab men mere kisi khayal ki  
umr ke saath ajiib sa ban jaata hai aadmi  
halat dekh ke dukh hua aaj us pari-jamal ki  
dekh ke mujh ko ghaur se phir vo chup se ho ga.e  
dil men khalish hai aaj tak is an-kahe saval ki  
aai hai ab yaad kya raat ek bite sal ki  
yahi hawa thi bagh mein yahi sada ghadiyal ki  
mahak ajab si ho gai pade pade sanduq mein  
rangat phiki pad gai resham ke rumal ki  
shahr mein dar tha maut ka chand ki chauthi raat ko  
inton ki is khoh mein dahshat thi bhaunchaal ki  
sham jhuki thi bahr par pagal ho kar rang se  
ya taswir thi khwab mein mere kisi khayal ki  
umr ke sath ajib sa ban jata hai aadmi  
haalat dekh ke dukh hua aaj us pari-jamal ki  
dekh ke mujh ko ghaur se phir wo chup se ho gae  
dil mein khalish hai aaj tak is an-kahe sawal ki  
