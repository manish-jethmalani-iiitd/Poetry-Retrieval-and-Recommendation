nigah-e-lutf mat uth khugar-e-alam rahne de  
hamen nakam rahna hai hamen nakam rahne de  
kisi ma.asum par be-dad ka ilzam kya ma.ani  
ye vahshat-khez baten ishq-e-bad-anjam rahne de  
abhi rahne de dil men shauq-e-shorida ke hangame  
abhi sar men mohabbat ka junun-e-kham rahne de  
abhi rahne de kuchh din lutf-e-naghma masti-e-sahba  
abhi ye saaz rahne de abhi ye jaam rahne de  
kahan tak husn bhi akhir kare pas-e-rava-dari  
agar ye ishq khud hi farq-e-khas-o-am rahne de  
ba-in rindi 'majaz' ik sha.er-e-mazdur-o-dahqan hai  
agar shahron men vo bad-nam hai bad-nam rahne de  
nigah-e-lutf mat uth khugar-e-alam rahne de  
hamein nakaam rahna hai hamein nakaam rahne de  
kisi masum par be-dad ka ilzam kya mani  
ye wahshat-khez baaten ishq-e-bad-anjam rahne de  
abhi rahne de dil mein shauq-e-shorida ke hangame  
abhi sar mein mohabbat ka junun-e-kham rahne de  
abhi rahne de kuchh din lutf-e-naghma masti-e-sahba  
abhi ye saz rahne de abhi ye jam rahne de  
kahan tak husn bhi aakhir kare pas-e-rawa-dari  
agar ye ishq khud hi farq-e-khas-o-am rahne de  
ba-in rindi 'majaz' ek shaer-e-mazdur-o-dahqan hai  
agar shahron mein wo bad-nam hai bad-nam rahne de  
