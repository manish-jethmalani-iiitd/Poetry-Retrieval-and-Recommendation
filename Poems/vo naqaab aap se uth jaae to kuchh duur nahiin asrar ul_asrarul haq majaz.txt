vo naqab aap se uth jaa.e to kuchh duur nahin  
varna meri nigah-e-shauq bhi majbur nahin  
khatir-e-ahl-e-nazar husn ko manzur nahin  
is men kuchh teri khata dida-e-mahjur nahin  
laakh chhupte ho magar chhup ke bhi mastur nahin  
tum ajab chiiz ho nazdik nahin duur nahin  
jur.at-e-arz pe vo kuchh nahin kahte lekin  
har ada se ye tapakta hai ki manzur nahin  
dil dhadak uthta hai khud apni hi har aahat par  
ab qadam manzil-e-janan se bahut duur nahin  
haa.e vo vaqt ki jab be-piye mad-hoshi thi  
haa.e ye vaqt ki ab pi ke bhi makhmur nahin  
husn hi husn hai jis samt uthata huun nazar  
ab yahan tuur nahin barq-e-sar-e-tur nahin  
dekh sakta huun jo ankhon se vo kaafi hai 'majaz'  
ahl-e-irfan ki navazish mujhe manzur nahin  
wo naqab aap se uth jae to kuchh dur nahin  
warna meri nigah-e-shauq bhi majbur nahin  
khatir-e-ahl-e-nazar husn ko manzur nahin  
is mein kuchh teri khata dida-e-mahjur nahin  
lakh chhupte ho magar chhup ke bhi mastur nahin  
tum ajab chiz ho nazdik nahin dur nahin  
jurat-e-arz pe wo kuchh nahin kahte lekin  
har ada se ye tapakta hai ki manzur nahin  
dil dhadak uthta hai khud apni hi har aahat par  
ab qadam manzil-e-jaanan se bahut dur nahin  
hae wo waqt ki jab be-piye mad-hoshi thi  
hae ye waqt ki ab pi ke bhi makhmur nahin  
husn hi husn hai jis samt uthata hun nazar  
ab yahan tur nahin barq-e-sar-e-tur nahin  
dekh sakta hun jo aankhon se wo kafi hai 'majaz'  
ahl-e-irfan ki nawazish mujhe manzur nahin  
