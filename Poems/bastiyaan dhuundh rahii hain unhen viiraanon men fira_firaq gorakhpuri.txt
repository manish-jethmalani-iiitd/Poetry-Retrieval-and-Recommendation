bastiyan dhundh rahi hain unhen viranon men  
vahshaten badh ga.iin had se tire divanon men  
nigah-e-naz na divanon na farzanon men  
jankar ek vahi hai magar an-janon men  
bazm-e-mai be-khud-o-be-tab na kyuun ho saaqi  
mauj-e-bada hai ki dard uthta hai paimanon men  
main to main chaunk uthi hai ye faza-e-khamosh  
ye sada kab ki suni aati hai phir kanon men  
sair kar ujde dilon ki jo tabi.at hai udaas  
ji bahal jaate hain akasr inhin viranon men  
vus.aten bhi hain nihan tangi-e-dil men ghafil  
ji bahal jaate hain aksar inhin maidanon men  
jaan iman-e-junun silsila jumban-e-junun  
kuchh kashish-ha-e-nihan jazb hain viranon men  
khanda-e-sub.h-e-azal tirgi-e-sham-e-abad  
donon aalam hain chhalakte hue paimanon men  
dekh jab alam-e-hu ko to naya aalam hai  
bastiyan bhi nazar aane lagin viranon men  
jis jagah baith ga.e aag laga kar utthe  
garmiyan hain kuchh abhi sokhta-samanon men  
vahshaten bhi nazar aati hain sar-e-parda-e-naz  
damanon men hai ye aalam na garebanon men  
ek rangini-e-zahir hai gulistan men agar  
ek shadabi-e-pinhan hai bayabanon men  
jauhar-e-ghuncha-o-gul men hai ik andaz-e-junun  
kuchh bayaban nazar aa.e hain garebanon men  
ab vo rang-e-chaman-o-khanda-e-gul bhi na rahe  
ab vo asar-e-junun bhi nahin divanon men  
ab vo saaqi ki bhi ankhen na rahin rindon men  
ab vo saghar bhi chhalakte nahin mai-khanon men  
ab vo ik soz-e-nihani bhi dilon men na raha  
ab vo jalve bhi nahin ishq ke kashanon men  
ab na vo raat jab ummiden bhi kuchh thiin tujh se  
ab na vo baat gham-e-hijr ke afsanon men  
ab tira kaam hai bas ahl-e-vafa ka paana  
ab tira naam hai bas ishq ke gham-khanon men  
ta-ba-kai vada-e-mauhum ki tafsil 'firaq'  
shab-e-furqat kahin katti hai in afsanon men  
bastiyan dhundh rahi hain unhen viranon mein  
wahshaten badh gain had se tere diwanon mein  
nigah-e-naz na diwanon na farzanon mein  
jaankar ek wahi hai magar an-jaanon mein  
bazm-e-mai be-khud-o-be-tab na kyun ho saqi  
mauj-e-baada hai ki dard uthta hai paimanon mein  
main to main chaunk uthi hai ye faza-e-khamosh  
ye sada kab ki suni aati hai phir kanon mein  
sair kar ujde dilon ki jo tabiat hai udas  
ji bahal jate hain akasr inhin viranon mein  
wusaten bhi hain nihan tangi-e-dil mein ghafil  
ji bahal jate hain aksar inhin maidanon mein  
jaan iman-e-junun silsila jumban-e-junun  
kuchh kashish-ha-e-nihan jazb hain viranon mein  
khanda-e-subh-e-azal tirgi-e-sham-e-abad  
donon aalam hain chhalakte hue paimanon mein  
dekh jab aalam-e-hu ko to naya aalam hai  
bastiyan bhi nazar aane lagin viranon mein  
jis jagah baith gae aag laga kar utthe  
garmiyan hain kuchh abhi sokhta-samanon mein  
wahshaten bhi nazar aati hain sar-e-parda-e-naz  
damanon mein hai ye aalam na garebanon mein  
ek rangini-e-zahir hai gulistan mein agar  
ek shadabi-e-pinhan hai bayabanon mein  
jauhar-e-ghuncha-o-gul mein hai ek andaz-e-junun  
kuchh bayaban nazar aae hain garebanon mein  
ab wo rang-e-chaman-o-khanda-e-gul bhi na rahe  
ab wo aasar-e-junun bhi nahin diwanon mein  
ab wo saqi ki bhi aankhen na rahin rindon mein  
ab wo saghar bhi chhalakte nahin mai-khanon mein  
ab wo ek soz-e-nihani bhi dilon mein na raha  
ab wo jalwe bhi nahin ishq ke kashanon mein  
ab na wo raat jab ummiden bhi kuchh thin tujh se  
ab na wo baat gham-e-hijr ke afsanon mein  
ab tera kaam hai bas ahl-e-wafa ka pana  
ab tera nam hai bas ishq ke gham-khanon mein  
ta-ba-kai wada-e-mauhum ki tafsil 'firaq'  
shab-e-furqat kahin katti hai in afsanon mein  
