masarraton ko ye ahl-e-havas na kho dete  
jo har khushi men tire gham ko bhi samo dete  
kahan vo shab ki tire gesuon ke saa.e men  
khayal-e-sub.h se ham astin bhigo dete  
bahane aur bhi hote jo zindagi ke liye  
ham ek baar tiri aarzu bhi kho dete  
bacha liya mujhe tufan ki mauj ne varna  
kinare vaale safina mira dubo dete  
jo dekhte miri nazron pe bandishon ke sitam  
to ye nazare miri bebasi pe ro dete  
kabhi to yuun bhi umandte sarishk-e-gham 'majruh'  
ki mere zakhm-e-tamanna ke daagh dho dete  
masarraton ko ye ahl-e-hawas na kho dete  
jo har khushi mein tere gham ko bhi samo dete  
kahan wo shab ki tere gesuon ke sae mein  
khayal-e-subh se hum aastin bhigo dete  
bahane aur bhi hote jo zindagi ke liye  
hum ek bar teri aarzu bhi kho dete  
bacha liya mujhe tufan ki mauj ne warna  
kinare wale safina mera dubo dete  
jo dekhte meri nazron pe bandishon ke sitam  
to ye nazare meri bebasi pe ro dete  
kabhi to yun bhi umandte sarishk-e-gham 'majruh'  
ki mere zakhm-e-tamanna ke dagh dho dete  
