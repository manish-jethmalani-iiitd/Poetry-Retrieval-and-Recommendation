jin ke liye apne to yuun jaan nikalte hain  
is raah men ve jaise anjan nikalte hain  
kya tir-e-sitam us ke siine men bhi tuute the  
jis zakhm ko chirun huun paikan nikalte hain  
mat sahl hamen jaano phirta hai falak barson  
tab khaak ke parde se insan nikalte hain  
kis ka hai qimash aisa gudad bhare hain saare  
dekho na jo logon ke divan nikalte hain  
gah lohu tapakta hai gah lakht-e-dil ankhon se  
ya tukde jigar hi ke har aan nikalte hain  
kariye to gila kis se jaisi thi hamen khvahish  
ab vaise hi ye apne arman nikalte hain  
jagah se bhi jaate ho munh se bhi khashin ho kar  
ve harf nahin hain jo shayan nikalte hain  
so kaahe ko apni tu jogi ki si pheri hai  
barson men kabhu idhar ham aan nikalte hain  
un a.ina-ruyon ke kya 'mir' bhi ashiq hain  
jab ghar se nikalte hain hairan nikalte hain  
jin ke liye apne to yun jaan nikalte hain  
is rah mein we jaise anjaan nikalte hain  
kya tir-e-sitam us ke sine mein bhi tute the  
jis zakhm ko chirun hun paikan nikalte hain  
mat sahl hamein jaano phirta hai falak barson  
tab khak ke parde se insan nikalte hain  
kis ka hai qimash aisa gudad bhare hain sare  
dekho na jo logon ke diwan nikalte hain  
gah lohu tapakta hai gah lakht-e-dil aankhon se  
ya tukde jigar hi ke har aan nikalte hain  
kariye to gila kis se jaisi thi hamein khwahish  
ab waise hi ye apne arman nikalte hain  
jagah se bhi jate ho munh se bhi khashin ho kar  
we harf nahin hain jo shayan nikalte hain  
so kahe ko apni tu jogi ki si pheri hai  
barson mein kabhu idhar hum aan nikalte hain  
un aaina-ruyon ke kya 'mir' bhi aashiq hain  
jab ghar se nikalte hain hairan nikalte hain  
