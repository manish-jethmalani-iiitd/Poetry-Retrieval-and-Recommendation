kuchh to hava bhi sard thi kuchh tha tira khayal bhi  
dil ko khushi ke saath saath hota raha malal bhi  
baat vo aadhi raat ki raat vo puure chand ki  
chand bhi ain chait ka us pe tira jamal bhi  
sab se nazar bacha ke vo mujh ko kuchh aise dekhta  
ek dafa to ruk ga.i gardish-e-mah-o-sal bhi  
dil to chamak sakega kya phir bhi tarash ke dekh len  
shisha-giran-e-shahr ke haath ka ye kamal bhi  
us ko na pa sake the jab dil ka ajiib haal tha  
ab jo palat ke dekhiye baat thi kuchh muhal bhi  
meri talab tha ek shakhs vo jo nahin mila to phir  
haath dua se yuun gira bhuul gaya saval bhi  
us ki sukhan-taraziyan mere liye bhi dhaal thiin  
us ki hansi men chhup gaya apne ghamon ka haal bhi  
gaah qarib-e-shah-rag gaah ba.id-e-vahm-o-khvab  
us ki rafaqaton men raat hijr bhi tha visal bhi  
us ke hi bazuon men aur us ko hi sochte rahe  
jism ki khvahishon pe the ruuh ke aur jaal bhi  
shaam ki na-samajh hava puchh rahi hai ik pata  
mauj-e-hava-e-ku-e-yar kuchh to mira khayal bhi  
kuchh to hawa bhi sard thi kuchh tha tera khayal bhi  
dil ko khushi ke sath sath hota raha malal bhi  
baat wo aadhi raat ki raat wo pure chand ki  
chand bhi ain chait ka us pe tera jamal bhi  
sab se nazar bacha ke wo mujh ko kuchh aise dekhta  
ek dafa to ruk gai gardish-e-mah-o-sal bhi  
dil to chamak sakega kya phir bhi tarash ke dekh len  
shisha-giran-e-shahr ke hath ka ye kamal bhi  
us ko na pa sake the jab dil ka ajib haal tha  
ab jo palat ke dekhiye baat thi kuchh muhaal bhi  
meri talab tha ek shakhs wo jo nahin mila to phir  
hath dua se yun gira bhul gaya sawal bhi  
us ki sukhan-taraaziyan mere liye bhi dhaal thin  
us ki hansi mein chhup gaya apne ghamon ka haal bhi  
gah qarib-e-shah-rag gah baid-e-wahm-o-khwab  
us ki rafaqaton mein raat hijr bhi tha visal bhi  
us ke hi bazuon mein aur us ko hi sochte rahe  
jism ki khwahishon pe the ruh ke aur jal bhi  
sham ki na-samajh hawa puchh rahi hai ek pata  
mauj-e-hawa-e-ku-e-yar kuchh to mera khayal bhi  
