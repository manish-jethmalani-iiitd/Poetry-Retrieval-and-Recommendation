hote hote chashm se aaj ashk-bari rah ga.i  
aabru baare tiri abr-e-bahari rah ga.i  
aate aate is taraf un ki savari rah ga.i  
dil ki dil men arzu-e-jan-nisari rah ga.i  
ham ko khatra tha ki logon men tha charcha aur kuchh  
baat khat aane se tere par hamari rah ga.i  
tukde tukde ho ke ud ja.ega sab sang-e-mazar  
dil men ba.ad-az-marg kuchh gar be-qarari rah ga.i  
itna miliye khaak men jo khaak men dhunde koi  
khaksari khaak ki gar khaksari rah ga.i  
aao gar aana hai kyuun gin gin ke rakhte ho qadam  
aur koi dam ki hai yaan dam-shumari rah ga.i  
ho gaya jis din se apne dil par us ko ikhtiyar  
ikhtiyar apna gaya be-ikhtiyari rah ga.i  
jab qadam us kafir-e-bad-kesh ki janib badhe  
duur pahunche sau qadam parhez-gari rah ga.i  
khinchte hi tegh ada ke dam hua apna hava  
aah dil men arzu-e-zakhm-e-kari rah ga.i  
aur to gham-khvar saare kar chuke gham-khvargi  
ab faqat hai ek gham ki gham-gusari rah ga.i  
shikva ayyari ka yaron se baja hai ai 'zafar'  
is zamane men yahi hai rasm-e-yari rah ga.i  
hote hote chashm se aaj ashk-bari rah gai  
aabru bare teri abr-e-bahaari rah gai  
aate aate is taraf un ki sawari rah gai  
dil ki dil mein aarzu-e-jaan-nisari rah gai  
hum ko khatra tha ki logon mein tha charcha aur kuchh  
baat khat aane se tere par hamari rah gai  
tukde tukde ho ke ud jaega sab sang-e-mazar  
dil mein baad-az-marg kuchh gar be-qarari rah gai  
itna miliye khak mein jo khak mein dhunde koi  
khaksari khak ki gar khaksari rah gai  
aao gar aana hai kyun gin gin ke rakhte ho qadam  
aur koi dam ki hai yan dam-shumari rah gai  
ho gaya jis din se apne dil par us ko ikhtiyar  
ikhtiyar apna gaya be-ikhtiyari rah gai  
jab qadam us kafir-e-bad-kesh ki jaanib badhe  
dur pahunche sau qadam parhez-gari rah gai  
khinchte hi tegh ada ke dam hua apna hawa  
aah dil mein aarzu-e-zakhm-e-kari rah gai  
aur to gham-khwar sare kar chuke gham-khwargi  
ab faqat hai ek gham ki gham-gusari rah gai  
shikwa ayyari ka yaron se baja hai ai 'zafar'  
is zamane mein yahi hai rasm-e-yari rah gai  
