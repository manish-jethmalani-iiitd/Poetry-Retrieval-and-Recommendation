qurbaten hote hue bhi faslon men qaid hain  
kitni azadi se ham apni hadon men qaid hain  
kaun si ankhon men mere khvab raushan hain abhi  
kis ki ninden hain jo mere ratjagon men qaid hain  
shahr abadi se khali ho ga.e khushbu se phuul  
aur kitni khvahishen hain jo dilon men qaid hain  
paanv men rishton ki zanjiren hain dil men khauf ki  
aisa lagta hai ki ham apne gharon men qaid hain  
ye zamin yunhi sikudti ja.egi aur ek din  
phail ja.enge jo tufan sahilon men qaid hain  
is jazire par azal se khaak udti hai hava  
manzilon ke bhed phir bhi raston men qaid hain  
kaun ye patal se ubhra kinare par 'salim'  
sar-phiri maujen abhi tak da.eron men qaid hain  
qurbaten hote hue bhi faslon mein qaid hain  
kitni aazadi se hum apni hadon mein qaid hain  
kaun si aankhon mein mere khwab raushan hain abhi  
kis ki ninden hain jo mere ratjagon mein qaid hain  
shahr aabaadi se khali ho gae khushbu se phul  
aur kitni khwahishen hain jo dilon mein qaid hain  
panw mein rishton ki zanjiren hain dil mein khauf ki  
aisa lagta hai ki hum apne gharon mein qaid hain  
ye zamin yunhi sikudti jaegi aur ek din  
phail jaenge jo tufan sahilon mein qaid hain  
is jazire par azal se khak udti hai hawa  
manzilon ke bhed phir bhi raston mein qaid hain  
kaun ye patal se ubhra kinare par 'salim'  
sar-phiri maujen abhi tak daeron mein qaid hain  
