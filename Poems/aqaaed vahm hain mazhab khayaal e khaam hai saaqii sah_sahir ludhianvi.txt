aqa.ed vahm hain maz.hab khayal-e-kham hai saaqi  
azal se zehn-e-insan basta-e-auham hai saaqi  
haqiqat-ashna.i asl men gum-karda raahi hai  
urus-e-agahi parvurda-e-ib.ham hai saaqi  
mubarak ho za.ifi ko khirad ki falsafa-rani  
javani be-niyaz-e-ibrat-e-anjam hai saaqi  
havas hogi asir-e-halqa-e-nek-o-bad-e-alam  
mohabbat mavara-e-fikr-e-nang-o-nam hai saaqi  
abhi tak raste ke pech-o-kham se dil dhadakta hai  
mira zauq-e-talab shayad abhi tak khaam hai saaqi  
vahan bheja gaya huun chaak karne parda-e-shab ko  
jahan har sub.h ke daman pe aks-e-sham hai saaqi  
mire saghar men mai hai aur tire hathon men barbat hai  
vatan ki sar-zamin men bhuuk se kohram hai saaqi  
zamana barsar-e-paikar hai pur-haul sho.alon se  
tire lab par abhi tak naghma-e-khayyam hai saaqi  
aqaed wahm hain mazhab khayal-e-kham hai saqi  
azal se zehn-e-insan basta-e-auham hai saqi  
haqiqat-ashnai asl mein gum-karda rahi hai  
urus-e-agahi parwurda-e-ibham hai saqi  
mubarak ho zaifi ko khirad ki falsafa-rani  
jawani be-niyaz-e-ibrat-e-anjam hai saqi  
hawas hogi asir-e-halqa-e-nek-o-bad-e-alam  
mohabbat mawara-e-fikr-e-nang-o-nam hai saqi  
abhi tak raste ke pech-o-kham se dil dhadakta hai  
mera zauq-e-talab shayad abhi tak kham hai saqi  
wahan bheja gaya hun chaak karne parda-e-shab ko  
jahan har subh ke daman pe aks-e-sham hai saqi  
mere saghar mein mai hai aur tere hathon mein barbat hai  
watan ki sar-zamin mein bhuk se kohram hai saqi  
zamana barsar-e-paikar hai pur-haul shoalon se  
tere lab par abhi tak naghma-e-khayyam hai saqi  
