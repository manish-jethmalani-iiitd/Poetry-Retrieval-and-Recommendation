husn-e-be-parva ko khud-bin o khud-ara kar diya  
kya kiya main ne ki iz.har-e-tamanna kar diya  
badh ga.iin tum se to mil kar aur bhi betabiyan  
ham ye samjhe the ki ab dil ko shakeba kar diya  
padh ke tera khat mire dil ki ajab halat hui  
iztirab-e-shauq ne ik hashr barpa kar diya  
ham rahe yaan tak tiri khidmat men sargarm-e-niyaz  
tujh ko akhir ashna-e-naz-e-beja kar diya  
ab nahin dil ko kisi surat kisi pahlu qarar  
us nigah-e-naz ne kya sehr aisa kar diya  
ishq se tere badhe kya kya dilon ke martabe  
mehr zarron ko kiya qatron ko dariya kar diya  
kyuun na ho teri mohabbat se munavvar jaan o dil  
sham.a jab raushan hui ghar men ujala kar diya  
teri mahfil se uthata ghair mujh ko kya majal  
dekhta tha main ki tu ne bhi ishara kar diya  
sab ghalat kahte the lutf-e-yar ko vaj.h-e-sukun  
dard-e-dil us ne to 'hasrat' aur duuna kar diya  
husn-e-be-parwa ko khud-bin o khud-ara kar diya  
kya kiya main ne ki izhaar-e-tamanna kar diya  
badh gain tum se to mil kar aur bhi betabiyan  
hum ye samjhe the ki ab dil ko shakeba kar diya  
padh ke tera khat mere dil ki ajab haalat hui  
iztirab-e-shauq ne ek hashr barpa kar diya  
hum rahe yan tak teri khidmat mein sargarm-e-niyaz  
tujh ko aakhir aashna-e-naz-e-beja kar diya  
ab nahin dil ko kisi surat kisi pahlu qarar  
us nigah-e-naz ne kya sehr aisa kar diya  
ishq se tere badhe kya kya dilon ke martabe  
mehr zarron ko kiya qatron ko dariya kar diya  
kyun na ho teri mohabbat se munawwar jaan o dil  
shama jab raushan hui ghar mein ujala kar diya  
teri mahfil se uthata ghair mujh ko kya majal  
dekhta tha main ki tu ne bhi ishaara kar diya  
sab ghalat kahte the lutf-e-yar ko wajh-e-sukun  
dard-e-dil us ne to 'hasrat' aur duna kar diya  
