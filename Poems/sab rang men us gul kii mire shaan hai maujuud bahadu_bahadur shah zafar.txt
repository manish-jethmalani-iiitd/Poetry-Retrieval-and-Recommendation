sab rang men us gul ki mire shaan hai maujud  
ghafil tu zara dekh vo har aan hai maujud  
har taar ka daman ke mire kar ke tabarruk  
sar-basta har ik khar-e-bayaban hai maujud  
uryani-e-tan hai ye ba-az-khil.at-e-shahi  
ham ko ye tire ishq men saman hai maujud  
kis tarah lagave koi daman ko tire haath  
hone ko tu ab dast-o-gareban hai maujud  
leta hi raha raat tire rukh ki bala.en  
tu puchh le ye zulf-e-pareshan hai maujud  
tum chashm-e-haqiqat se agar aap ko dekho  
a.ina-e-haq men dil-e-insan hai maujud  
kahta hai 'zafar' hain ye sukhan aage sabhon ke  
jo koi yahan sahib-e-irfan hai maujud  
sab rang mein us gul ki mere shan hai maujud  
ghafil tu zara dekh wo har aan hai maujud  
har tar ka daman ke mere kar ke tabarruk  
sar-basta har ek khar-e-bayaban hai maujud  
uryani-e-tan hai ye ba-az-khilat-e-shahi  
hum ko ye tere ishq mein saman hai maujud  
kis tarah lagawe koi daman ko tere hath  
hone ko tu ab dast-o-gareban hai maujud  
leta hi raha raat tere rukh ki balaen  
tu puchh le ye zulf-e-pareshan hai maujud  
tum chashm-e-haqiqat se agar aap ko dekho  
aaina-e-haq mein dil-e-insan hai maujud  
kahta hai 'zafar' hain ye sukhan aage sabhon ke  
jo koi yahan sahib-e-irfan hai maujud  
