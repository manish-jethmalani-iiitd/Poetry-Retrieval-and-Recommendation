aa.i hai kuchh na puchh qayamat kahan kahan  
uf le ga.i hai mujh ko mohabbat kahan kahan  
betabi-o-sukun ki huiin manzilen tamam  
bahla.en tujh se chhut ke tabi.at kahan kahan  
furqat ho ya visal vahi iztirab hai  
tera asar hai ai gham-e-furqat kahan kahan  
har jumbish-e-nigah men sad-kaif be-khudi  
bharti phiregi husn ki niyyat kahan kahan  
rah-e-talab men chhod diya dil ka saath bhi  
phirte liye hue ye musibat kahan kahan  
dil ke ufaq tak ab to hain parchha.iyan tiri  
le jaa.e ab to dekh ye vahshat kahan kahan  
ai nargis-e-siyah bata de tire nisar  
kis kis ko hai ye hosh ye ghaflat kahan kahan  
nairang-e-ishq ki hai koi intiha ki ye  
ye gham kahan kahan ye masarrat kahan kahan  
beganagi par us ki zamane se ehtiraz  
dar-parda us ada ki shikayat kahan kahan  
farq aa gaya tha daur-e-hayat-o-mamat men  
aa.i hai aaj yaad vo surat kahan kahan  
jaise fana baqa men bhi koi kami si ho  
mujh ko padi hai teri zarurat kahan kahan  
duniya se ai dal itni tabi.at bhari na thi  
tere liye utha.i nadamat kahan kahan  
ab imtiyaz-e-ishq-o-havas bhi nahin raha  
hoti hai teri chashm-e-inayat kahan kahan  
har gaam par tariq-e-mohabbat men maut thi  
is raah men khule dar-e-rahmat kahan kahan  
hosh-o-junun bhi ab to bas ik baat hain 'firaq'  
hoti hai us nazar ki shararat kahan kahan  
aai hai kuchh na puchh qayamat kahan kahan  
uf le gai hai mujh ko mohabbat kahan kahan  
betabi-o-sukun ki huin manzilen tamam  
bahlaen tujh se chhut ke tabiat kahan kahan  
furqat ho ya visal wahi iztirab hai  
tera asar hai ai gham-e-furqat kahan kahan  
har jumbish-e-nigah mein sad-kaif be-khudi  
bharti phiregi husn ki niyyat kahan kahan  
rah-e-talab mein chhod diya dil ka sath bhi  
phirte liye hue ye musibat kahan kahan  
dil ke ufaq tak ab to hain parchhaiyan teri  
le jae ab to dekh ye wahshat kahan kahan  
ai nargis-e-siyah bata de tere nisar  
kis kis ko hai ye hosh ye ghaflat kahan kahan  
nairang-e-ishq ki hai koi intiha ki ye  
ye gham kahan kahan ye masarrat kahan kahan  
beganagi par us ki zamane se ehtiraaz  
dar-parda us ada ki shikayat kahan kahan  
farq aa gaya tha daur-e-hayat-o-mamat mein  
aai hai aaj yaad wo surat kahan kahan  
jaise fana baqa mein bhi koi kami si ho  
mujh ko padi hai teri zarurat kahan kahan  
duniya se ai dal itni tabiat bhari na thi  
tere liye uthai nadamat kahan kahan  
ab imtiyaz-e-ishq-o-hawas bhi nahin raha  
hoti hai teri chashm-e-inayat kahan kahan  
har gam par tariq-e-mohabbat mein maut thi  
is rah mein khule dar-e-rahmat kahan kahan  
hosh-o-junun bhi ab to bas ek baat hain 'firaq'  
hoti hai us nazar ki shararat kahan kahan  
