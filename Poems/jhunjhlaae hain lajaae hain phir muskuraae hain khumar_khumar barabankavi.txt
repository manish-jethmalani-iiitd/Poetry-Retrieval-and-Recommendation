jhunjhla.e hain laja.e hain phir muskura.e hain  
kis ehtimam se unhen ham yaad aa.e hain  
dair-o-haram ke habs-kadon ke sata.e hain  
ham aaj mai-kade ki hava khane aa.e hain  
ab ja ke aah karne ke adab aa.e hain  
duniya samajh rahi hai ki ham muskura.e hain  
guzre hain mai-kade se jo tauba ke ba.ad ham  
kuchh duur adatan bhi qadam ladkhada.e hain  
ai josh-e-girya dekh na karna khajil mujhe  
ankhen miri zarur hain aansu para.e hain  
ai maut ai bahisht-e-sukun aa khush-amdid  
ham zindagi men pahle pahal muskura.e hain  
jitni bhi mai-kade men hai saaqi pila de aaj  
ham tishna-kam zohd ke sahra se aa.e hain  
insan jite-ji karen tauba khataon se  
majburiyon ne kitne farishte bana.e hain  
samjhate qabl-e-ishq to mumkin tha banti baat  
naseh gharib ab hamen samjhane aa.e hain  
ka.abe men khairiyat to hai sab hazrat-e-'khumar'  
ye dair hai janab yahan kaise aa.e hain  
jhunjhlae hain lajae hain phir muskurae hain  
kis ehtimam se unhen hum yaad aae hain  
dair-o-haram ke habs-kadon ke satae hain  
hum aaj mai-kade ki hawa khane aae hain  
ab ja ke aah karne ke aadab aae hain  
duniya samajh rahi hai ki hum muskurae hain  
guzre hain mai-kade se jo tauba ke baad hum  
kuchh dur aadatan bhi qadam ladkhadae hain  
ai josh-e-girya dekh na karna khajil mujhe  
aankhen meri zarur hain aansu parae hain  
ai maut ai bahisht-e-sukun aa khush-amdid  
hum zindagi mein pahle pahal muskurae hain  
jitni bhi mai-kade mein hai saqi pila de aaj  
hum tishna-kaam zohd ke sahra se aae hain  
insan jite-ji karen tauba khataon se  
majburiyon ne kitne farishte banae hain  
samjhate qabl-e-ishq to mumkin tha banti baat  
naseh gharib ab hamein samjhane aae hain  
kabe mein khairiyat to hai sab hazrat-e-'khumar'  
ye dair hai janab yahan kaise aae hain  
