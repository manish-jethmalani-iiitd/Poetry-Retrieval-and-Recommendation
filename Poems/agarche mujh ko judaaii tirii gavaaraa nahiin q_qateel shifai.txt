agarche mujh ko juda.i tiri gavara nahin  
siva.e is ke magar aur koi chara nahin  
khushi se kaun bhulata hai apne pyaron ko  
qusur is men zamane ka hai tumhara nahin  
tumhare zikr se yaad aa.e kya ghata ke siva  
hamare paas koi aur isti.ara nahin  
ye iltifat ki bhiik apne paas rahne de  
tire faqir ne daman kabhi pasara nahin  
mira to sirf bhanvar tak safina pahuncha hai  
tujhe to dubne valon ne bhi pukara nahin  
har ek rabt tire vaste se tha varna  
bhare jahan men koi ashna hamara nahin  
jo teri diid ne bakhshe vahi hain zakhm bahut  
ab apne dil men koi hasrat-e-nazara nahin  
bana sakun jise jhumar tumhare mathe ka  
falak pe aaj bhi aisa koi sitara nahin  
chala.e jaao 'qatil' apna karobar-e-vafa  
jo is men jaan bhi jaa.e to kuchh khasara nahin  
agarche mujh ko judai teri gawara nahin  
siwae is ke magar aur koi chaara nahin  
khushi se kaun bhulata hai apne pyaron ko  
qusur is mein zamane ka hai tumhaara nahin  
tumhaare zikr se yaad aae kya ghata ke siwa  
hamare pas koi aur istiara nahin  
ye iltifat ki bhik apne pas rahne de  
tere faqir ne daman kabhi pasara nahin  
mera to sirf bhanwar tak safina pahuncha hai  
tujhe to dubne walon ne bhi pukara nahin  
har ek rabt tere waste se tha warna  
bhare jahan mein koi aashna hamara nahin  
jo teri did ne bakhshe wahi hain zakhm bahut  
ab apne dil mein koi hasrat-e-nazara nahin  
bana sakun jise jhumar tumhaare mathe ka  
falak pe aaj bhi aisa koi sitara nahin  
chalae jao 'qatil' apna karobar-e-wafa  
jo is mein jaan bhi jae to kuchh khasara nahin  
