ga.i yak-ba-yak jo hava palat nahin dil ko mere qarar hai  
karun us sitam ko main kya bayan mira gham se siina figar hai  
ye re.aya-e-hind tabah hui kahun kya jo in pe jafa hui  
jise dekha hakim-e-vaqt ne kaha ye bhi qabil-e-dar hai  
ye kisi ne zulm bhi hai suna ki di phansi logon ko be-gunah  
vahi kalma-goyon ki samt se abhi dil men un ke bukhar hai  
na tha shahr-e-dehli ye tha chaman kaho kis tarah ka tha yaan aman  
jo khitab tha vo mita diya faqat ab to ujda dayar hai  
yahi tang haal jo sab ka hai ye karishma qudrat-e-rab ka hai  
jo bahar thi so khizan hui jo khizan thi ab vo bahar hai  
shab-o-roz phuul men jo tule kaho khar-e-gham ko vo kya sahe  
mile tauq qaid men jab unhen kaha gul ke badle ye haar hai  
sabhi jaada matam-e-sakht hai kaho kaisi gardish-e-bakht hai  
na vo taaj hai na vo takht hai na vo shaah hai na dayar hai  
jo suluk karte the aur se vahi ab hain kitne zalil se  
vo hain tang charkh ke jaur se raha tan pe un ke na taar hai  
na vabal tan pe hai sar mira nahin jaan jaane ka dar zara  
kate gham hii, nikle jo dam mira mujhe apni zindagi baar hai  
kya hai gham 'zafar' tujhe hashr ka jo khuda ne chaha to barmala  
hamen hai vasila rasul ka vo hamara hami-e-kar hai  
gai yak-ba-yak jo hawa palat nahin dil ko mere qarar hai  
karun us sitam ko main kya bayan mera gham se sina figar hai  
ye reaya-e-hind tabah hui kahun kya jo in pe jafa hui  
jise dekha hakim-e-waqt ne kaha ye bhi qabil-e-dar hai  
ye kisi ne zulm bhi hai suna ki di phansi logon ko be-gunah  
wahi kalma-goyon ki samt se abhi dil mein un ke bukhar hai  
na tha shahr-e-dehli ye tha chaman kaho kis tarah ka tha yan aman  
jo khitab tha wo mita diya faqat ab to ujda dayar hai  
yahi tang haal jo sab ka hai ye karishma qudrat-e-rab ka hai  
jo bahaar thi so khizan hui jo khizan thi ab wo bahaar hai  
shab-o-roz phul mein jo tule kaho khar-e-gham ko wo kya sahe  
mile tauq qaid mein jab unhen kaha gul ke badle ye haar hai  
sabhi jada matam-e-sakht hai kaho kaisi gardish-e-bakht hai  
na wo taj hai na wo takht hai na wo shah hai na dayar hai  
jo suluk karte the aur se wahi ab hain kitne zalil se  
wo hain tang charkh ke jaur se raha tan pe un ke na tar hai  
na wabaal tan pe hai sar mera nahin jaan jaane ka dar zara  
kate gham hi, nikle jo dam mera mujhe apni zindagi bar hai  
kya hai gham 'zafar' tujhe hashr ka jo khuda ne chaha to barmala  
hamein hai wasila rasul ka wo hamara hami-e-kar hai  
