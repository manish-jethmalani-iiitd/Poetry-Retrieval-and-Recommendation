koi yaad hi rakht-e-safar thahre koi rahguzar anjani ho  
jab tak miri umr javan rahe aur ye tasvir purani ho  
koi naav kahin manjdhar men duube chand se uljhe aur udhar  
maujon ki vahi halqa-bandi dariya ki vahi tughyani ho  
isi raat aur din ke mele men tira haath chhute mire hathon se  
tire saath tiri tanha.i ho mire saath miri virani ho  
yuun khana-e-dil men ik khushbu abad hai aur lau deti hai  
jo bad-e-shimal ke pahre men koi tanha raat ki raani ho  
kya dhundte hain kya kho baithe kis ujlat men hain log yahan  
sar-e-rah kuchh aise milte hain jaise koi rasm nibhani ho  
ham kab tak apne hathon se khud apne liye divar chunen  
kabhi tujh se hukm-uduli ho kabhi mujh se na-farmani ho  
kuchh yaden aur kitaben hon mira ishq ho aur yarane hon  
isi ab-o-hava men rahna ho aur saari umr bitani ho  
koi yaad hi rakht-e-safar thahre koi rahguzar anjaani ho  
jab tak meri umr jawan rahe aur ye taswir purani ho  
koi naw kahin manjdhaar mein dube chand se uljhe aur udhar  
maujon ki wahi halqa-bandi dariya ki wahi tughyani ho  
isi raat aur din ke mele mein tera hath chhute mere hathon se  
tere sath teri tanhai ho mere sath meri virani ho  
yun khana-e-dil mein ek khushbu aabaad hai aur lau deti hai  
jo baad-e-shimal ke pahre mein koi tanha raat ki rani ho  
kya dhundte hain kya kho baithe kis ujlat mein hain log yahan  
sar-e-rah kuchh aise milte hain jaise koi rasm nibhani ho  
hum kab tak apne hathon se khud apne liye diwar chunen  
kabhi tujh se hukm-uduli ho kabhi mujh se na-farmani ho  
kuchh yaaden aur kitaben hon mera ishq ho aur yarane hon  
isi aab-o-hawa mein rahna ho aur sari umr bitani ho  
