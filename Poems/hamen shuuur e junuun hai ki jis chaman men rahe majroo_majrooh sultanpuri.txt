hamen shu.ur-e-junun hai ki jis chaman men rahe  
nigah ban ke hasinon ki anjuman men rahe  
tu ai bahar-e-gurezan kisi chaman men rahe  
mire junun ki mahak tere pairahan men rahe  
mujhe nahin kisi uslub-e-sha.iri ki talash  
tiri nigah ka jaadu mire sukhan men rahe  
na ham qafas men ruke misl-e-bu-e-gul sayyad  
na ham misal-e-saba halqa-e-rasan men rahe  
khule jo ham to kisi shokh ki nazar men khule  
hue girah to kisi zulf ki shikan men rahe  
sarishk rang na bakhshe to kyuun ho bar-e-mizha  
lahu hina nahin banta to kyuun badan men rahe  
hujum-e-dahr men badli na ham se vaz-e-khiram  
giri kulah ham apne hi bankpan men rahe  
ye hukm hai rahe mutthi men band sail-e-nasim  
ye zid hai bahr-e-tapan kuza-e-kuhan men rahe  
zaban hamari na samjha yahan koi 'majruh'  
ham ajnabi ki tarah apne hi vatan men rahe  
hamein shuur-e-junun hai ki jis chaman mein rahe  
nigah ban ke hasinon ki anjuman mein rahe  
tu ai bahaar-e-gurezan kisi chaman mein rahe  
mere junun ki mahak tere pairahan mein rahe  
mujhe nahin kisi uslub-e-shairi ki talash  
teri nigah ka jadu mere sukhan mein rahe  
na hum qafas mein ruke misl-e-bu-e-gul sayyaad  
na hum misal-e-saba halqa-e-rasan mein rahe  
khule jo hum to kisi shokh ki nazar mein khule  
hue girah to kisi zulf ki shikan mein rahe  
sarishk rang na bakhshe to kyun ho bar-e-mizha  
lahu hina nahin banta to kyun badan mein rahe  
hujum-e-dahr mein badli na hum se waz-e-khiram  
giri kulah hum apne hi bankpan mein rahe  
ye hukm hai rahe mutthi mein band sail-e-nasim  
ye zid hai bahr-e-tapan kuza-e-kuhan mein rahe  
zaban hamari na samjha yahan koi 'majruh'  
hum ajnabi ki tarah apne hi watan mein rahe  
