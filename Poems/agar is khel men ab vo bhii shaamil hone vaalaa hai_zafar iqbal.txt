agar is khel men ab vo bhi shamil hone vaala hai  
to apna kaam pahle se bhi mushkil hone vaala hai  
hava shakhon men rukne aur ulajhne ko hai is lamhe  
guzarte badalon men chand haa.il hone vaala hai  
asar ab aur kya hona tha us jan-e-taghaful par  
jo pahle besh o kam tha vo bhi zaa.il hone vaala hai  
ziyada naaz ab kya kijiye josh-e-javani par  
ki ye tufan bhi rafta rafta sahil hone vaala hai  
hamin se koi koshish ho na paa.i kargar varna  
har ik naqis yahan ka pir-e-kamil hone vaala hai  
haqiqat men bahut kuchh khone vaale hain ye sada-dil  
jo ye samjhe hue hain un ko hasil hone vaala hai  
hamare hal-maston ko khabar hone se pahle hi  
yahan par aur hi kuchh rang-e-mahfil hone vaala hai  
chalo is marhale par hi koi tadbir kar dekho  
vagarna shahr men paani to dakhil hone vaala hai  
'zafar' kuchh aur hi ab sho.abada dikhla.iye varna  
ye dava-e-sukhan-dani to batil hone vaala hai  
agar is khel mein ab wo bhi shamil hone wala hai  
to apna kaam pahle se bhi mushkil hone wala hai  
hawa shakhon mein rukne aur ulajhne ko hai is lamhe  
guzarte baadalon mein chand hail hone wala hai  
asar ab aur kya hona tha us jaan-e-taghaful par  
jo pahle besh o kam tha wo bhi zail hone wala hai  
ziyaada naz ab kya kijiye josh-e-jawani par  
ki ye tufan bhi rafta rafta sahil hone wala hai  
hamin se koi koshish ho na pai kargar warna  
har ek naqis yahan ka pir-e-kaamil hone wala hai  
haqiqat mein bahut kuchh khone wale hain ye sada-dil  
jo ye samjhe hue hain un ko hasil hone wala hai  
hamare haal-maston ko khabar hone se pahle hi  
yahan par aur hi kuchh rang-e-mahfil hone wala hai  
chalo is marhale par hi koi tadbir kar dekho  
wagarna shahr mein pani to dakhil hone wala hai  
'zafar' kuchh aur hi ab shoabada dikhlaiye warna  
ye dawa-e-sukhan-dani to baatil hone wala hai  
