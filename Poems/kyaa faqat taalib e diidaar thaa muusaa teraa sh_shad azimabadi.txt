kya faqat talib-e-didar tha muusa tera  
vahi shaida tha tira main nahin shaida tera  
dida-e-shauq se be-vaj.h hai parda tera  
kis ne dekha nahin in ankhon se jalva tera  
khud nazakat pe na kyuun bojh ho parda tera  
kya kisi aankh ne dekha nahin jalva tera  
mit ga.i shorish-e-tufan-e-havadis ai mauj  
ab vahi tu vahi bahta hua dariya tera  
chain se shahr-e-khamoshan men har ik sota hai  
aasra sab ko hai ai vada-e-farda tera  
manzilat ek ki bhi hogi na vaisi ba-khuda  
hashr men aa.ega jis shaan se rusva tera  
zindagi kahti hai arman koi ab hai na ummid  
kab talak saath karun main tan-e-tanha tera  
be-sabab meri khamoshi nahin ai shahid-e-husn  
daman-e-sabr se dhankta nahin parda tera  
yuun hababon ka na dil tod khuda-ra ai mauj  
inhin qatron ke to milne se hai dariya tera  
vahi rangat vahi khushbu vahi nazuk-badani  
phuul ne naqsh utara hai sarapa tera  
tujh se milne ka jo hai shauq to dar dar na phire  
paanv tode hue baitha rahe shaida tera  
ai gul aati hai khizan baagh men thahra na mujhe  
dekhun in ankhon se utra hua chehra tera  
kaash zahid rukh-e-raushan se utha len vo naqab  
phir to kuchh rind ki rindi hai na taqva tera  
apne mai-khane se ghabra ke main bahar aaya  
jab haram se koi nikla na shanasa tera  
us pe kya zor bhala jis pe ho us ka qaabu  
chashm-e-shauq apni sahi dil to hai shaida tera  
justuju shart hai mil ja.ega ziina bhi zarur  
samne hai nazar-e-shauq ke mukhda tera  
vusa.at-e-qudrat-e-haq hogi na mahdud kabhi  
nahin milne ka sira zulf-e-chalipa tera  
bazm-e-akhir hai taqaza na kar ai mahfil-e-shauq  
ab kahan saaf bhala saghar o sahba tera  
'shad' ghazlen nahin ayat-e-zubur in ko samajh  
lahn-e-da.ud se kuchh kam nahin naghma tera  
ab javani ki umangen na umangon ki khushi  
'shad' ko hai faqat ai mauj sahara tera  
kya faqat talib-e-didar tha musa tera  
wahi shaida tha tera main nahin shaida tera  
dida-e-shauq se be-wajh hai parda tera  
kis ne dekha nahin in aankhon se jalwa tera  
khud nazakat pe na kyun bojh ho parda tera  
kya kisi aankh ne dekha nahin jalwa tera  
mit gai shorish-e-tufan-e-hawadis ai mauj  
ab wahi tu wahi bahta hua dariya tera  
chain se shahr-e-khamoshan mein har ek sota hai  
aasra sab ko hai ai wada-e-farda tera  
manzilat ek ki bhi hogi na waisi ba-khuda  
hashr mein aaega jis shan se ruswa tera  
zindagi kahti hai arman koi ab hai na ummid  
kab talak sath karun main tan-e-tanha tera  
be-sabab meri khamoshi nahin ai shahid-e-husn  
daman-e-sabr se dhankta nahin parda tera  
yun hababon ka na dil tod khuda-ra ai mauj  
inhin qatron ke to milne se hai dariya tera  
wahi rangat wahi khushbu wahi nazuk-badani  
phul ne naqsh utara hai sarapa tera  
tujh se milne ka jo hai shauq to dar dar na phire  
panw tode hue baitha rahe shaida tera  
ai gul aati hai khizan bagh mein thahra na mujhe  
dekhun in aankhon se utra hua chehra tera  
kash zahid rukh-e-raushan se utha len wo naqab  
phir to kuchh rind ki rindi hai na taqwa tera  
apne mai-khane se ghabra ke main bahar aaya  
jab haram se koi nikla na shanasa tera  
us pe kya zor bhala jis pe ho us ka qabu  
chashm-e-shauq apni sahi dil to hai shaida tera  
justuju shart hai mil jaega zina bhi zarur  
samne hai nazar-e-shauq ke mukhda tera  
wusat-e-qudrat-e-haq hogi na mahdud kabhi  
nahin milne ka sira zulf-e-chalipa tera  
bazm-e-akhir hai taqaza na kar ai mahfil-e-shauq  
ab kahan saf bhala saghar o sahba tera  
'shad' ghazlen nahin aayat-e-zubur in ko samajh  
lahn-e-daud se kuchh kam nahin naghma tera  
ab jawani ki umangen na umangon ki khushi  
'shad' ko hai faqat ai mauj sahaara tera  
