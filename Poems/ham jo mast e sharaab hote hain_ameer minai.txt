ham jo mast-e-sharab hote hain  
zarre se aftab hote hain  
hai kharabat sohbat-e-va.iz  
log nahaq kharab hote hain  
kya kahen kaise roz o shab ham se  
amal-e-na-savab hote hain  
badshah hain gada, gada sultan  
kuchh na.e inqalab hote hain  
ham jo karte hain mai-kade men dua  
ahl-e-masjid ko khvab hote hain  
vahi rah jaate hain zabanon par  
sher jo intikhab hote hain  
kahte hain mast rind-e-sauda.i  
khuub ham ko khitab hote hain  
ansuon se 'amir' hain rusva  
aise ladke azaab hote hain  
hum jo mast-e-sharab hote hain  
zarre se aaftab hote hain  
hai kharabaat sohbat-e-waiz  
log nahaq kharab hote hain  
kya kahen kaise roz o shab hum se  
amal-e-na-sawab hote hain  
baadshah hain gada, gada sultan  
kuchh nae inqalab hote hain  
hum jo karte hain mai-kade mein dua  
ahl-e-masjid ko khwab hote hain  
wahi rah jate hain zabanon par  
sher jo intikhab hote hain  
kahte hain mast rind-e-saudai  
khub hum ko khitab hote hain  
aansuon se 'amir' hain ruswa  
aise ladke azab hote hain  
