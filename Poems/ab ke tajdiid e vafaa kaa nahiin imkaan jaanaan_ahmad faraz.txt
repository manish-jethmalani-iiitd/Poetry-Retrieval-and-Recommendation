ab ke tajdid-e-vafa ka nahin imkan janan  
yaad kya tujh ko dila.en tira paiman janan  
yunhi mausam ki ada dekh ke yaad aaya hai  
kis qadar jald badal jaate hain insan janan  
zindagi teri ata thi so tire naam ki hai  
ham ne jaise bhi basar ki tira ehsan janan  
dil ye kahta hai ki shayad hai fasurda tu bhi  
dil ki kya baat karen dil to hai nadan janan  
avval avval ki mohabbat ke nashe yaad to kar  
be-piye bhi tira chehra tha gulistan janan  
akhir akhir to ye aalam hai ki ab hosh nahin  
rag-e-mina sulag utthi ki rag-e-jan janan  
muddaton se yahi aalam na tavaqqo na umiid  
dil pukare hi chala jaata hai janan janan  
ham bhi kya saada the ham ne bhi samajh rakkha tha  
gham-e-dauran se juda hai gham-e-janan janan  
ab ke kuchh aisi saji mahfil-e-yaran janan  
sar-ba-zanu hai koi sar-ba-gareban janan  
har koi apni hi avaz se kaanp uthta hai  
har koi apne hi saa.e se hirasan janan  
jis ko dekho vahi zanjir-ba-pa lagta hai  
shahr ka shahr hua dakhil-e-zindan janan  
ab tira zikr bhi shayad hi ghazal men aa.e  
aur se aur hue dard ke unvan janan  
ham ki ruthi hui rut ko bhi mana lete the  
ham ne dekha hi na tha mausam-e-hijran janan  
hosh aaya to sabhi khvab the reza reza  
jaise udte hue auraq-e-pareshan janan  
ab ke tajdid-e-wafa ka nahin imkan jaanan  
yaad kya tujh ko dilaen tera paiman jaanan  
yunhi mausam ki ada dekh ke yaad aaya hai  
kis qadar jald badal jate hain insan jaanan  
zindagi teri ata thi so tere nam ki hai  
hum ne jaise bhi basar ki tera ehsan jaanan  
dil ye kahta hai ki shayad hai fasurda tu bhi  
dil ki kya baat karen dil to hai nadan jaanan  
awwal awwal ki mohabbat ke nashe yaad to kar  
be-piye bhi tera chehra tha gulistan jaanan  
aakhir aakhir to ye aalam hai ki ab hosh nahin  
rag-e-mina sulag utthi ki rag-e-jaan jaanan  
muddaton se yahi aalam na tawaqqo na umid  
dil pukare hi chala jata hai jaanan jaanan  
hum bhi kya sada the hum ne bhi samajh rakkha tha  
gham-e-dauran se juda hai gham-e-jaanan jaanan  
ab ke kuchh aisi saji mahfil-e-yaran jaanan  
sar-ba-zanu hai koi sar-ba-gareban jaanan  
har koi apni hi aawaz se kanp uthta hai  
har koi apne hi sae se hirasan jaanan  
jis ko dekho wahi zanjir-ba-pa lagta hai  
shahr ka shahr hua dakhil-e-zindan jaanan  
ab tera zikr bhi shayad hi ghazal mein aae  
aur se aur hue dard ke unwan jaanan  
hum ki ruthi hui rut ko bhi mana lete the  
hum ne dekha hi na tha mausam-e-hijran jaanan  
hosh aaya to sabhi khwab the reza reza  
jaise udte hue auraq-e-pareshan jaanan  
