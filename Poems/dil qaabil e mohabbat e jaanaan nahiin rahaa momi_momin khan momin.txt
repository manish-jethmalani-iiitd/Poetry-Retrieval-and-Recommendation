dil qabil-e-mohabbat-e-janan nahin raha  
vo valvala vo josh vo tughiyan nahin raha  
thanda hai garm-joshi-e-afsurdagi se ji  
kaisa asar ki nala-o-afghan nahin raha  
karte hain apne zakhm-e-jigar ko rafu ham aap  
kuchh bhi khayal-e-jumbish-e-mizhgan nahin raha  
dil-sakhtiyon se aa.i tabi.at men nazuki  
sabr-o-tahammul-e-qalaq-e-jan nahin raha  
ghash hain ki be-dimagh hain gul-pairahan namat  
az-bas dimagh-e-itr-e-gareban nahin raha  
ankhen na badlen shokh-nazar kyuun ke ab ki main  
maftun-e-lutf-e-nargis-e-fattan nahin raha  
nakamiyon ka gaah gila gaah shukr hai  
shauq-e-visal o anduh-e-hijran nahin raha  
be-tuda tuda-khak subuk-dosh ho ga.e  
sar par junun-e-ishq ka ehsan nahin raha  
har lahza mehr-jalvon se hain chashm-poshiyan  
a.ina-zar dida-e-hairan nahin raha  
phirte hain kaise parda-nashinon se munh chhupa.e  
rusva hue ki ab gham-e-pinhan nahin raha  
aseb-e-chashm-e-qahr-e-pari-tal.atan nahin  
ai uns ik nazar ki main insan nahin raha  
bekari-e-umid se fursat hai raat din  
vo karobar-e-hasrat-o-hirman nahin raha  
be-sair-e-dasht-o-badiya lagne laga hai ji  
aur is kharab ghar men ki viran nahin raha  
kya talkh-kamiyon ne lab-e-zakhm si diye  
vo shor-e-ishtiyaq-e-namak-dan nahin raha  
be-e'tibar ho ga.e ham tark-e-ishq se  
az-bas ki pas-e-vada-o-paiman nahin raha  
niind aa.i hai fasana-e-gesu-o-zulf se  
vahm-o-guman-e-khvab-e-pareshan nahin raha  
kis kaam ke rahe jo kisi se raha na kaam  
sar hai magar ghurur ka saman nahin raha  
'momin' ye laf-e-ulfat-e-taqva hai kyuun magar  
dilli men koi dushman-e-iman nahin raha  
dil qabil-e-mohabbat-e-jaanan nahin raha  
wo walwala wo josh wo tughiyan nahin raha  
thanda hai garm-joshi-e-afsurdagi se ji  
kaisa asar ki nala-o-afghan nahin raha  
karte hain apne zakhm-e-jigar ko rafu hum aap  
kuchh bhi khayal-e-jumbish-e-mizhgan nahin raha  
dil-sakhtiyon se aai tabiat mein nazuki  
sabr-o-tahammul-e-qalaq-e-jaan nahin raha  
ghash hain ki be-dimagh hain gul-pairahan namat  
az-bas dimagh-e-itr-e-gareban nahin raha  
aankhen na badlen shokh-nazar kyun ke ab ki main  
maftun-e-lutf-e-nargis-e-fattan nahin raha  
nakaamiyon ka gah gila gah shukr hai  
shauq-e-visal o anduh-e-hijran nahin raha  
be-tuda tuda-khak subuk-dosh ho gae  
sar par junun-e-ishq ka ehsan nahin raha  
har lahza mehr-jalwon se hain chashm-poshiyan  
aaina-zar dida-e-hairan nahin raha  
phirte hain kaise parda-nashinon se munh chhupae  
ruswa hue ki ab gham-e-pinhan nahin raha  
aaseb-e-chashm-e-qahr-e-pari-talatan nahin  
ai uns ek nazar ki main insan nahin raha  
bekari-e-umid se fursat hai raat din  
wo karobar-e-hasrat-o-hirman nahin raha  
be-sair-e-dasht-o-baadiya lagne laga hai ji  
aur is kharab ghar mein ki viran nahin raha  
kya talkh-kaamiyon ne lab-e-zakhm si diye  
wo shor-e-ishtiyaq-e-namak-dan nahin raha  
be-e'tibar ho gae hum tark-e-ishq se  
az-bas ki pas-e-wada-o-paiman nahin raha  
nind aai hai fasana-e-gesu-o-zulf se  
wahm-o-guman-e-khwab-e-pareshan nahin raha  
kis kaam ke rahe jo kisi se raha na kaam  
sar hai magar ghurur ka saman nahin raha  
'momin' ye laf-e-ulfat-e-taqwa hai kyun magar  
dilli mein koi dushman-e-iman nahin raha  
