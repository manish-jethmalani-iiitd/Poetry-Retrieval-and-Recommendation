chaman hai maqtal-e-naghma ab aur kya kahiye  
bas ik sukut ka aalam jise nava kahiye  
asir-e-band-e-zamana huun sahaban-e-chaman  
miri taraf se gulon ko bahut dua kahiye  
yahi hai ji men ki vo rafta-e-taghaful o naaz  
kahin mile to vahi qissa-e-vafa kahiye  
use bhi kyuun na phir apne dil-e-zabun ki tarah  
kharab-e-kakul o avara-e-ada kahiye  
ye ku-e-yar ye zindan ye farsh-e-mai-khana  
inhen ham ahl-e-tamanna ke naqsh-e-pa kahiye  
vo ek baat hai kahiye tulu-e-sub.h-e-nashat  
ki tabish-e-badan o shola-e-hina kahiye  
vo ek harf hai kahiye use hikayat-e-zulf  
ki shikva-e-rasan o bandish-e-bala kahiye  
rahe na aankh to kyuun dekhiye sitam ki taraf  
kate zaban to kyuun harf-e-na-rava kahiye  
pukariye kaf-e-qatil ko ab mualij-e-dil  
badhe jo nakhun-e-khanjar girah-kusha kahiye  
pade jo sang to kahiye use nivala-e-zar  
lage jo zakhm badan par use qaba kahiye  
fasana jabr ka yaron ki tarah kyuun 'majruh'  
maza to jab hai ki jo kahiye barmala kahiye  
chaman hai maqtal-e-naghma ab aur kya kahiye  
bas ek sukut ka aalam jise nawa kahiye  
asir-e-band-e-zamana hun sahaban-e-chaman  
meri taraf se gulon ko bahut dua kahiye  
yahi hai ji mein ki wo rafta-e-taghaful o naz  
kahin mile to wahi qissa-e-wafa kahiye  
use bhi kyun na phir apne dil-e-zabun ki tarah  
kharab-e-kakul o aawara-e-ada kahiye  
ye ku-e-yar ye zindan ye farsh-e-mai-khana  
inhen hum ahl-e-tamanna ke naqsh-e-pa kahiye  
wo ek baat hai kahiye tulu-e-subh-e-nashat  
ki tabish-e-badan o shola-e-hina kahiye  
wo ek harf hai kahiye use hikayat-e-zulf  
ki shikwa-e-rasan o bandish-e-bala kahiye  
rahe na aankh to kyun dekhiye sitam ki taraf  
kate zaban to kyun harf-e-na-rawa kahiye  
pukariye kaf-e-qatil ko ab mualij-e-dil  
badhe jo nakhun-e-khanjar girah-kusha kahiye  
pade jo sang to kahiye use niwala-e-zar  
lage jo zakhm badan par use qaba kahiye  
fasana jabr ka yaron ki tarah kyun 'majruh'  
maza to jab hai ki jo kahiye barmala kahiye  
