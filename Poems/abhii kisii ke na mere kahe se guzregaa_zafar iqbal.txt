abhi kisi ke na mere kahe se guzrega  
vo khud hi ek din is da.ere se guzrega  
bhari rahe abhi ankhon men us ke naam ki niind  
vo khvab hai to yunhi dekhne se guzrega  
jo apne aap guzarta hai kucha-e-dil se  
mujhe guman tha mire mashvare se guzrega  
qarib aane ki tamhid ek ye bhi rahi  
vo pahle pahle zara fasle se guzrega  
qusur-var nahin phir bhi chhupta phirta huun  
vo mera chor hai aur samne se guzrega  
chhupi ho shayad isi men salamti dil ki  
ye rafta rafta agar tutne se guzrega  
hamari sada-dili thi jo ham samajhte rahe  
ki aks hai to isi a.ine se guzrega  
samajh hamen bhi hai itni ki us ka ahd-e-sitam  
guzarna hai to ab hausle se guzrega  
gali gali mire zarre bikhar ga.e the 'zafar'  
khabar na thi ki vo kis raste se guzrega  
abhi kisi ke na mere kahe se guzrega  
wo khud hi ek din is daere se guzrega  
bhari rahe abhi aankhon mein us ke nam ki nind  
wo khwab hai to yunhi dekhne se guzrega  
jo apne aap guzarta hai kucha-e-dil se  
mujhe guman tha mere mashware se guzrega  
qarib aane ki tamhid ek ye bhi rahi  
wo pahle pahle zara fasle se guzrega  
qusur-war nahin phir bhi chhupta phirta hun  
wo mera chor hai aur samne se guzrega  
chhupi ho shayad isi mein salamti dil ki  
ye rafta rafta agar tutne se guzrega  
hamari sada-dili thi jo hum samajhte rahe  
ki aks hai to isi aaine se guzrega  
samajh hamein bhi hai itni ki us ka ahd-e-sitam  
guzarna hai to ab hausle se guzrega  
gali gali mere zarre bikhar gae the 'zafar'  
khabar na thi ki wo kis raste se guzrega  
