duur duur mujh se vo is tarah khiraman hai  
har qadam hai naqsh-e-dil har nigah rag-e-jan hai  
ban ga.i hai masti men dil ki baat hangama  
qatra thi jo saghar men lab tak aa ke tufan hai  
ham to pa-e-jan par kar bhi aa.e ik sajda  
sochti rahi duniya kufr hai ki iman hai  
mere shikva-e-gham se alam-e-nadamat men  
is lab-e-tabassum par sham.a si farozan hai  
ye niyaz-e-gham-khvari ye shikast-e-dildari  
bas navazish-e-janan dil bahut pareshan hai  
muntazir hain phir mere hadse zamane ke  
phir mira junun teri bazm men ghazal-khvan hai  
fikr kya unhen jab tu saath hai asiron ke  
ai gham-e-asiri tu khud shikast-e-zindan hai  
apni apni himmat hai apna apna dil 'majruh'  
zindagi bhi arzan hai maut bhi faravan hai  
dur dur mujh se wo is tarah khiraman hai  
har qadam hai naqsh-e-dil har nigah rag-e-jaan hai  
ban gai hai masti mein dil ki baat hangama  
qatra thi jo saghar mein lab tak aa ke tufan hai  
hum to pa-e-jaan par kar bhi aae ek sajda  
sochti rahi duniya kufr hai ki iman hai  
mere shikwa-e-gham se aalam-e-nadamat mein  
is lab-e-tabassum par shama si farozan hai  
ye niyaz-e-gham-khwari ye shikast-e-dildari  
bas nawazish-e-jaanan dil bahut pareshan hai  
muntazir hain phir mere hadse zamane ke  
phir mera junun teri bazm mein ghazal-khwan hai  
fikr kya unhen jab tu sath hai asiron ke  
ai gham-e-asiri tu khud shikast-e-zindan hai  
apni apni himmat hai apna apna dil 'majruh'  
zindagi bhi arzan hai maut bhi farawan hai  
