shakh-e-gul hai ki ye talvar khinchi hai yaaro  
baagh men kaisi hava aaj chali hai yaaro  
kaun hai khauf-zada jashn-e-sahar se puchho  
raat ki nabz to ab chhut chali hai yaaro  
taak ke dil se dil-e-shisha-o-paimana tak  
ek ik buund men sau sham.a jali hai yaaro  
chuum lena lab-e-lalin ka hai rindon ko rava  
rasm ye bada-e-gul-gun se chali hai yaaro  
sirf ik ghuncha se sharminda hai aalam ki bahar  
dil-e-khun-gashta ke honton pe hansi hai yaaro  
vo jo angur ke khoshon men thi manind-e-nu.jum  
dhal ke ab jaam men khurshid bani hai yaaro  
bu-e-khun aati hai milta hai baharon ka suragh  
jaane kis shokh sitamgar ki gali hai yaaro  
ye zamin jis se hai ham khak-nashinon ka uruuj  
ye zamin chand sitaron men ghiri hai yaaro  
jur.a-e-talkh bhi hai jam-gavara bhi hai  
zindagi jashn-gah-e-bada-kashi hai yaaro  
shakh-e-gul hai ki ye talwar khinchi hai yaro  
bagh mein kaisi hawa aaj chali hai yaro  
kaun hai khauf-zada jashn-e-sahar se puchho  
raat ki nabz to ab chhut chali hai yaro  
tak ke dil se dil-e-shisha-o-paimana tak  
ek ek bund mein sau shama jali hai yaro  
chum lena lab-e-lalin ka hai rindon ko rawa  
rasm ye baada-e-gul-gun se chali hai yaro  
sirf ek ghuncha se sharminda hai aalam ki bahaar  
dil-e-khun-gashta ke honton pe hansi hai yaro  
wo jo angur ke khoshon mein thi manind-e-nujum  
dhal ke ab jam mein khurshid bani hai yaro  
bu-e-khun aati hai milta hai bahaaron ka suragh  
jaane kis shokh sitamgar ki gali hai yaro  
ye zamin jis se hai hum khak-nashinon ka uruj  
ye zamin chand sitaron mein ghiri hai yaro  
jura-e-talkh bhi hai jam-gawara bhi hai  
zindagi jashn-gah-e-baada-kashi hai yaro  
