jab rone baithta huun tab kya kasar rahe hai  
rumal do do din tak juun abr tar rahe hai  
ah-e-sahar ki meri barchhi ke vasvase se  
khurshid ke munh uupar aksar sipar rahe hai  
aagah to rahiye us ki tarz-e-rah-o-ravish se  
aane men us ke lekin kis ko khabar rahe hai  
un rozon itni ghaflat achchhi nahin idhar se  
ab iztirab ham ko do do pahr rahe hai  
ab-e-hayat ki si saari ravish hai us ki  
par jab vo uth chale hai ek aadh mar rahe hai  
talvar ab laga hai be-dol paas rakhne  
khuun aaj kal kisu ka vo shokh kar rahe hai  
dar se kabhu jo aate dekha hai main ne us ko  
tab se udhar hi aksar meri nazar rahe hai  
akhir kahan talak ham ik roz ho chukenge  
barson se va.ada-e-shab har sub.h par rahe hai  
'mir' ab bahar aa.i sahra men chal junun kar  
koi bhi fasl-e-gul men nadan ghar rahe hai  
jab rone baithta hun tab kya kasar rahe hai  
rumal do do din tak jun abr tar rahe hai  
aah-e-sahar ki meri barchhi ke waswase se  
khurshid ke munh upar aksar sipar rahe hai  
aagah to rahiye us ki tarz-e-rah-o-rawish se  
aane mein us ke lekin kis ko khabar rahe hai  
un rozon itni ghaflat achchhi nahin idhar se  
ab iztirab hum ko do do pahr rahe hai  
aab-e-hayat ki si sari rawish hai us ki  
par jab wo uth chale hai ek aadh mar rahe hai  
talwar ab laga hai be-dol pas rakhne  
khun aaj kal kisu ka wo shokh kar rahe hai  
dar se kabhu jo aate dekha hai main ne us ko  
tab se udhar hi aksar meri nazar rahe hai  
aakhir kahan talak hum ek roz ho chukenge  
barson se wada-e-shab har subh par rahe hai  
'mir' ab bahaar aai sahra mein chal junun kar  
koi bhi fasl-e-gul mein nadan ghar rahe hai  
