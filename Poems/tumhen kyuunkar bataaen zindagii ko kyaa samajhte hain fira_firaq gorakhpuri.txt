tumhen kyunkar bata.en zindagi ko kya samajhte hain  
samajh lo saans lena khud-kushi karna samajhte hain  
kisi badmast ko raz-ashna sab ka samajhte hain  
nigah-e-yar tujh ko kya bata.en kya samajhte hain  
bas itne par hamen sab log divana samajhte hain  
ki is duniya ko ham ik dusri duniya samajhte hain  
kahan ka vasl tanha.i ne shayad bhes badla hai  
tire dam bhar ke mil jaane ko ham bhi kya samajhte hain  
umidon men bhi un ki ek shan-e-be-niyazi hai  
har asani ko jo dushvar ho jaana samajhte hain  
yahi zid hai to khair ankhen uthate hain ham us janib  
magar ai dil ham is men jaan ka khatka samajhte hain  
kahin hon tere divane thahar jaa.en to zindan hai  
jidhar ko munh utha kar chal pade sahra samajhte hain  
jahan ki fitrat-e-begana men jo kaif-e-gham bhar den  
vahi jiina samajhte hain vahi marna samajhte hain  
hamara zikr kya ham ko to hosh aaya mohabbat men  
magar ham qais ka divana ho jaana samajhte hain  
na shokhi shokh hai itni na purkar itni purkari  
na jaane log teri sadgi ko kya samajhte hain  
bhula diin ek muddat ki jafa.en us ne ye kah kar  
tujhe apna samajhte the tujhe apna samajhte hain  
ye kah kar abla-pa raundte jaate hain kanton ko  
jise talvon men kar len jazb use sahra samajhte hain  
ye hasti nisti sab mauj-khezi hai mohabbat ki  
na ham qatra samajhte hain na ham dariya samajhte hain  
'firaq' is gardish-e-ayyam se kab kaam nikla hai  
sahar hone ko bhi ham raat kat jaana samajhte hain  
tumhein kyunkar bataen zindagi ko kya samajhte hain  
samajh lo sans lena khud-kushi karna samajhte hain  
kisi badmast ko raaz-ashna sab ka samajhte hain  
nigah-e-yar tujh ko kya bataen kya samajhte hain  
bas itne par hamein sab log diwana samajhte hain  
ki is duniya ko hum ek dusri duniya samajhte hain  
kahan ka wasl tanhai ne shayad bhes badla hai  
tere dam bhar ke mil jaane ko hum bhi kya samajhte hain  
umidon mein bhi un ki ek shan-e-be-niyazi hai  
har aasani ko jo dushwar ho jaana samajhte hain  
yahi zid hai to khair aankhen uthate hain hum us jaanib  
magar ai dil hum is mein jaan ka khatka samajhte hain  
kahin hon tere diwane thahar jaen to zindan hai  
jidhar ko munh utha kar chal pade sahra samajhte hain  
jahan ki fitrat-e-begana mein jo kaif-e-gham bhar den  
wahi jina samajhte hain wahi marna samajhte hain  
hamara zikr kya hum ko to hosh aaya mohabbat mein  
magar hum qais ka diwana ho jaana samajhte hain  
na shokhi shokh hai itni na purkar itni purkari  
na jaane log teri sadgi ko kya samajhte hain  
bhula din ek muddat ki jafaen us ne ye kah kar  
tujhe apna samajhte the tujhe apna samajhte hain  
ye kah kar aabla-pa raundte jate hain kanton ko  
jise talwon mein kar len jazb use sahra samajhte hain  
ye hasti nisti sab mauj-khezi hai mohabbat ki  
na hum qatra samajhte hain na hum dariya samajhte hain  
'firaq' is gardish-e-ayyam se kab kaam nikla hai  
sahar hone ko bhi hum raat kat jaana samajhte hain  
