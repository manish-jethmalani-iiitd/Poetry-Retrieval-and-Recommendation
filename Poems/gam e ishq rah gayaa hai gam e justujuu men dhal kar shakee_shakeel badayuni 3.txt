gham-e-ishq rah gaya hai gham-e-justuju men dhal kar  
vo nazar se chhup ga.e hain miri zindagi badal kar  
tiri guftugu ko naseh dil-e-gham-zada se jal kar  
abhi tak to sun raha tha magar ab sambhal sambhal kar  
na mila suragh-e-manzil kabhi umr bhar kisi ko  
nazar aa ga.i hai manzil kabhi do qadam hi chal kar  
gham-e-umr-e-mukhtasar se abhi be-khabar hain kaliyan  
na chaman men phenk dena kisi phuul ko masal kar  
hain kisi ke muntazir ham magar ai umid-e-mub.ham  
kahin vaqt rah na jaa.e yunhi karvaten badal kar  
mire dil ko raas aaya na jumud-o-ghair-fani  
mili rah-e-zindagani mujhe khaar se nikal kar  
miri tez-gamiyon se nahin barq ko bhi nisbat  
kahin kho na jaa.e duniya mire saath saath chal kar  
kabhi yak-ba-yak tavajjoh kabhi daf.atan taghaful  
mujhe aazma raha hai koi rukh badal badal kar  
hain 'shakil' zindagi men ye jo vus.aten numayan  
inhin vus.aton se paida koi alam-e-ghazal kar  
gham-e-ishq rah gaya hai gham-e-justuju mein dhal kar  
wo nazar se chhup gae hain meri zindagi badal kar  
teri guftugu ko naseh dil-e-gham-zada se jal kar  
abhi tak to sun raha tha magar ab sambhal sambhal kar  
na mila suragh-e-manzil kabhi umr bhar kisi ko  
nazar aa gai hai manzil kabhi do qadam hi chal kar  
gham-e-umr-e-mukhtasar se abhi be-khabar hain kaliyan  
na chaman mein phenk dena kisi phul ko masal kar  
hain kisi ke muntazir hum magar ai umid-e-mubham  
kahin waqt rah na jae yunhi karwaten badal kar  
mere dil ko ras aaya na jumud-o-ghair-fani  
mili rah-e-zindagani mujhe khar se nikal kar  
meri tez-gamiyon se nahin barq ko bhi nisbat  
kahin kho na jae duniya mere sath sath chal kar  
kabhi yak-ba-yak tawajjoh kabhi dafatan taghaful  
mujhe aazma raha hai koi rukh badal badal kar  
hain 'shakil' zindagi mein ye jo wusaten numayan  
inhin wusaton se paida koi aalam-e-ghazal kar  
