nigah-e-faqr men shan-e-sikandari kya hai  
khiraj ki jo gada ho vo qaisari kya hai  
buton se tujh ko umiden khuda se naumidi  
mujhe bata to sahi aur kafiri kya hai  
falak ne un ko ata ki hai khvajgi ki jinhen  
khabar nahin ravish-e-banda-parvari kya hai  
faqat nigah se hota hai faisla dil ka  
na ho nigah men shokhi to dilbari kya hai  
isi khata se itab-e-muluk hai mujh par  
ki janta huun ma.al-e-sikandari kya hai  
kise nahin hai tamanna-e-sarvari lekin  
khudi ki maut ho jis men vo sarvari kya hai  
khush aa ga.i hai jahan ko qalandari meri  
vagarna sher mira kya hai sha.iri kya hai  
nigah-e-faqr mein shan-e-sikandari kya hai  
khiraj ki jo gada ho wo qaisari kya hai  
buton se tujh ko umiden khuda se naumidi  
mujhe bata to sahi aur kafiri kya hai  
falak ne un ko ata ki hai khwajgi ki jinhen  
khabar nahin rawish-e-banda-parwari kya hai  
faqat nigah se hota hai faisla dil ka  
na ho nigah mein shokhi to dilbari kya hai  
isi khata se itab-e-muluk hai mujh par  
ki jaanta hun maal-e-sikandari kya hai  
kise nahin hai tamanna-e-sarwari lekin  
khudi ki maut ho jis mein wo sarwari kya hai  
khush aa gai hai jahan ko qalandari meri  
wagarna sher mera kya hai shairi kya hai  
