ishq men zillat hui khiffat hui tohmat hui  
akhir akhir jaan di yaron ne ye sohbat hui  
aks us be-did ka to muttasil padta tha sub.h  
din chadhe kya janun a.ine ki kya surat hui  
lauh-e-sina par miri sau neza-e-khatti lage  
khastagi is dil-shikasta ki isi babat hui  
kholte hi ankhen phir yaan mundni ham ko padin  
diid kya koi kare vo kis qadar mohlat hui  
paanv mera kalba-e-ahzan men ab rahta nahin  
rafta rafta us taraf jaane ki mujh ko lat hui  
mar gaya avara ho kar main to jaise gard-bad  
par jise ye vaqi.a pahuncha use vahshat hui  
shaad o khush-tale koi hoga kisu ko chaah kar  
main to kulfat men raha jab se mujhe ulfat hui  
dil ka jaana aaj kal taaza hua ho to kahun  
guzre us bhi sanehe ko ham-nashin muddat hui  
shauq-e-dil ham na-tavanon ka likha jaata hai kab  
ab talak aap hi pahunchne ki agar taqat hui  
kya kaf-e-dast ek maidan tha bayaban ishq ka  
jaan se jab us men guzre tab hamen rahat hui  
yuun to ham ajiz-tarin-e-khalq-e-alam hain vale  
dekhiyo qudrat khuda ki gar hamen qudrat hui  
gosh zad chat-pat hi marna ishq men apne hua  
kis ko is bimari-e-jankah se fursat hui  
be-zaban jo kahte hain mujh ko so chup rah ja.enge  
marke men hashr ke gar baat ki rukhsat hui  
ham na kahte the ki naqsh us ka nahin naqqash sahl  
chand saara lag gaya tab nim-rukh surat hui  
is ghazal par shaam se to sufiyon ko vajd tha  
phir nahin malum kuchh majlis ki kya halat hui  
kam kisu ko 'mir' ki mayyat ki haath aa.i namaz  
na.ash par us be-sar-o-pa ki bala kasrat hui  
ishq mein zillat hui khiffat hui tohmat hui  
aakhir aakhir jaan di yaron ne ye sohbat hui  
aks us be-did ka to muttasil padta tha subh  
din chadhe kya jaanun aaine ki kya surat hui  
lauh-e-sina par meri sau neza-e-khatti lage  
khastagi is dil-shikasta ki isi babat hui  
kholte hi aankhen phir yan mundni hum ko padin  
did kya koi kare wo kis qadar mohlat hui  
panw mera kalba-e-ahzan mein ab rahta nahin  
rafta rafta us taraf jaane ki mujh ko lat hui  
mar gaya aawara ho kar main to jaise gard-baad  
par jise ye waqia pahuncha use wahshat hui  
shad o khush-tale koi hoga kisu ko chah kar  
main to kulfat mein raha jab se mujhe ulfat hui  
dil ka jaana aaj kal taza hua ho to kahun  
guzre us bhi sanehe ko ham-nashin muddat hui  
shauq-e-dil hum na-tawanon ka likha jata hai kab  
ab talak aap hi pahunchne ki agar taqat hui  
kya kaf-e-dast ek maidan tha bayaban ishq ka  
jaan se jab us mein guzre tab hamein rahat hui  
yun to hum aajiz-tarin-e-khalq-e-alam hain wale  
dekhiyo qudrat khuda ki gar hamein qudrat hui  
gosh zad chat-pat hi marna ishq mein apne hua  
kis ko is bimari-e-jaankah se fursat hui  
be-zaban jo kahte hain mujh ko so chup rah jaenge  
marke mein hashr ke gar baat ki rukhsat hui  
hum na kahte the ki naqsh us ka nahin naqqash sahl  
chand sara lag gaya tab nim-rukh surat hui  
is ghazal par sham se to sufiyon ko wajd tha  
phir nahin malum kuchh majlis ki kya haalat hui  
kam kisu ko 'mir' ki mayyat ki hath aai namaz  
nash par us be-sar-o-pa ki bala kasrat hui  
