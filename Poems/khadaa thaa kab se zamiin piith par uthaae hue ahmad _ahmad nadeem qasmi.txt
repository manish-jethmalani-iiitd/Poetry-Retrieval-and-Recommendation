khada tha kab se zamin piith par utha.e hue  
aab aadmi hai qayamat se lau laga.e hue  
ye dasht se umad aaya hai kis ka sail-e-junun  
ki husn-e-shahr khada hai naqab utha.e hue  
ye bhed tere siva ai khuda kise malum  
azaab tuut pade mujh pe kis ke laa.e hue  
ye sail-e-ab na tha zalzala tha paani ka  
bikhar bikhar ga.e qarye mire basa.e hue  
ajab tazad men kaata hai zindagi ka safar  
labon pe pyaas thi badal the sar pe chha.e hue  
sahar hui to koi apne ghar men ruk na saka  
kisi ko yaad na aa.e diye jala.e hue  
khuda ki shaan ki munkir hain adamiyyat ke  
khud apni sukdi hui zaat ke sata.e hue  
jo astin chadha.en bhi muskura.en bhi  
vo log hain mire barson ke azma.e hue  
ye inqilab to ta.amir ke mizaj men hai  
gira.e jaate hain aivan bane-bana.e hue  
ye aur baat mire bas men thi na guunj is ki  
mujhe to muddaten guzrin ye giit gaa.e hue  
miri hi god men kyuun kat ke gir pade hain 'nadim'  
abhi dua ke liye the jo haath utha.e hue  
khada tha kab se zamin pith par uthae hue  
aab aadmi hai qayamat se lau lagae hue  
ye dasht se umad aaya hai kis ka sail-e-junun  
ki husn-e-shahr khada hai naqab uthae hue  
ye bhed tere siwa ai khuda kise malum  
azab tut pade mujh pe kis ke lae hue  
ye sail-e-ab na tha zalzala tha pani ka  
bikhar bikhar gae qarye mere basae hue  
ajab tazad mein kata hai zindagi ka safar  
labon pe pyas thi baadal the sar pe chhae hue  
sahar hui to koi apne ghar mein ruk na saka  
kisi ko yaad na aae diye jalae hue  
khuda ki shan ki munkir hain aadamiyyat ke  
khud apni sukdi hui zat ke satae hue  
jo aastin chadhaen bhi muskuraen bhi  
wo log hain mere barson ke aazmae hue  
ye inqilab to tamir ke mizaj mein hai  
girae jate hain aiwan bane-banae hue  
ye aur baat mere bas mein thi na gunj is ki  
mujhe to muddaten guzrin ye git gae hue  
meri hi god mein kyun kat ke gir pade hain 'nadim'  
abhi dua ke liye the jo hath uthae hue  
