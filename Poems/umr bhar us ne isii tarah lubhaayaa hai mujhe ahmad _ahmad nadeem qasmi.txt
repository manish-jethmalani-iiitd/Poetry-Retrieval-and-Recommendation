umr bhar us ne isi tarah lubhaya hai mujhe  
vo jo is dasht ke us paar se laaya hai mujhe  
kitne a.inon men ik aks dikhaya hai mujhe  
zindagi ne jo akela kabhi paaya hai mujhe  
tu mira kufr bhi hai tu mira iman bhi hai  
tu ne luuta hai mujhe tu ne basaya hai mujhe  
main tujhe yaad bhi karta huun to jal uthta huun  
tu ne kis dard ke sahra men ganvaya hai mujhe  
tu vo moti ki samundar men bhi sho.ala-zan tha  
main vo aansu ki sar-e-khak giraya hai mujhe  
itni khamosh hai shab log dare jaate hain  
aur main sochta huun kis ne bulaya hai mujhe  
meri pahchan to mushkil thi magar yaron ne  
zakhm apne jo kurede hain to paaya hai mujhe  
va.iz-e-shahr ke na.aron se to kya khulti aankh  
khud mire khvab ki haibat ne jagaya hai mujhe  
ai khuda ab tire firdaus pe mera haq hai  
tu ne is daur ke dozakh men jalaya hai mujhe  
umr bhar us ne isi tarah lubhaya hai mujhe  
wo jo is dasht ke us par se laya hai mujhe  
kitne aainon mein ek aks dikhaya hai mujhe  
zindagi ne jo akela kabhi paya hai mujhe  
tu mera kufr bhi hai tu mera iman bhi hai  
tu ne luta hai mujhe tu ne basaya hai mujhe  
main tujhe yaad bhi karta hun to jal uthta hun  
tu ne kis dard ke sahra mein ganwaya hai mujhe  
tu wo moti ki samundar mein bhi shoala-zan tha  
main wo aansu ki sar-e-khak giraya hai mujhe  
itni khamosh hai shab log dare jate hain  
aur main sochta hun kis ne bulaya hai mujhe  
meri pahchan to mushkil thi magar yaron ne  
zakhm apne jo kurede hain to paya hai mujhe  
waiz-e-shahr ke naron se to kya khulti aankh  
khud mere khwab ki haibat ne jagaya hai mujhe  
ai khuda ab tere firdaus pe mera haq hai  
tu ne is daur ke dozakh mein jalaya hai mujhe  
