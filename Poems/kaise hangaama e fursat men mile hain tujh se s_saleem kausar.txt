kaise hangama-e-fursat men mile hain tujh se  
ham bhare shahr ki khalvat men mile hain tujh se  
saa.e se saaya guzarta hua mahsus hua  
ik ajab khvab ki hairat men mile hain tujh se  
itna shaffaf nahin hai abhi aks-e-dil-o-jan  
a.ine gard-e-masafat men mile hain tujh se  
is qadar tang nahin vus.at-e-sahra-e-jahan  
ham to ik aur hi vahshat men mile hain tujh se  
juz gham-e-ishq koi kaam nahin hai so ai husn  
jab mile ik na.i halat men mile hain tujh se  
vaqt ka sail-e-ravan rok hi lenge shayad  
vo jo phir milne ki hasrat men mile hain tujh se  
itna khush-fahm na ho apni pazira.i par  
ham kisi aur mohabbat men mile hain tujh se  
yaad ka zakhm bhi ham tujh ko nahin de sakte  
dekh kis alam-e-ghurbat men mile hain tujh se  
ab agar laut ke aa.e to zara thahrenge  
ham musafir hain so ujlat men mile hain tujh se  
kaise hangama-e-fursat mein mile hain tujh se  
hum bhare shahr ki khalwat mein mile hain tujh se  
sae se saya guzarta hua mahsus hua  
ek ajab khwab ki hairat mein mile hain tujh se  
itna shaffaf nahin hai abhi aks-e-dil-o-jaan  
aaine gard-e-masafat mein mile hain tujh se  
is qadar tang nahin wusat-e-sahra-e-jahan  
hum to ek aur hi wahshat mein mile hain tujh se  
juz gham-e-ishq koi kaam nahin hai so ai husn  
jab mile ek nai haalat mein mile hain tujh se  
waqt ka sail-e-rawan rok hi lenge shayad  
wo jo phir milne ki hasrat mein mile hain tujh se  
itna khush-fahm na ho apni pazirai par  
hum kisi aur mohabbat mein mile hain tujh se  
yaad ka zakhm bhi hum tujh ko nahin de sakte  
dekh kis aalam-e-ghurbat mein mile hain tujh se  
ab agar laut ke aae to zara thahrenge  
hum musafir hain so ujlat mein mile hain tujh se  
