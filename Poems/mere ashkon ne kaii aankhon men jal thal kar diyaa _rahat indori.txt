mere ashkon ne ka.i ankhon men jal-thal kar diya  
ek pagal ne bahut logon ko pagal kar diya  
apni palkon par saja kar mere aansu aap ne  
raste ki dhuul ko ankhon ka kajal kar diya  
main ne dil de kar use ki thi vafa ki ibtida  
us ne dhoka de ke ye qissa mukammal kar diya  
ye hava.en kab nigahen pher len kis ko khabar  
shohraton ka takht jab tuuta to paidal kar diya  
devtaon aur khudaon ki laga.i aag ne  
dekhte hi dekhte basti ko jangal kar diya  
zakhm ki surat nazar aate hain chehron ke nuqush  
ham ne a.inon ko tahzibon ka maqtal kar diya  
shahr men charcha hai akhir aisi ladki kaun hai  
jis ne achchhe-khase ik sha.ir ko pagal kar diya  
mere ashkon ne kai aankhon mein jal-thal kar diya  
ek pagal ne bahut logon ko pagal kar diya  
apni palkon par saja kar mere aansu aap ne  
raste ki dhul ko aankhon ka kajal kar diya  
main ne dil de kar use ki thi wafa ki ibtida  
us ne dhoka de ke ye qissa mukammal kar diya  
ye hawaen kab nigahen pher len kis ko khabar  
shohraton ka takht jab tuta to paidal kar diya  
dewtaon aur khudaon ki lagai aag ne  
dekhte hi dekhte basti ko jangal kar diya  
zakhm ki surat nazar aate hain chehron ke nuqush  
hum ne aainon ko tahzibon ka maqtal kar diya  
shahr mein charcha hai aakhir aisi ladki kaun hai  
jis ne achchhe-khase ek shair ko pagal kar diya  
