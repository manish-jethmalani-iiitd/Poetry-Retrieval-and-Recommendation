hai dil ko jo yaad aa.i falak-e-pir kisi ki  
ankhon ke tale phirti hai tasvir kisi ki  
girya bhi hai naala bhi hai aur ah-o-fughan bhi  
par dil men hui us ke na tasir kisi ki  
haath aa.e hai kya khaak tire khak-e-kaf-e-pa  
jab tak ki na qismat men ho iksir kisi ki  
yaaro vo hai bigda hua baten na banao  
kuchh pesh nahin jaane ki taqrir kisi ki  
nazan na ho mun.im ki jahan tera mahal hai  
hovegi yahan pahle bhi ta.amir kisi ki  
meri girah-e-dil na khuli hai na khulegi  
jab tak na khule zulf-e-girah-gir kisi ki  
aata bhi agar hai to vo phir jaa.e hai ulta  
jis vaqt ulat jaa.e hai taqdir kisi ki  
is abru o mizhgan se 'zafar' tez ziyada  
khanjar na kisi ka hai na shamshir kisi ki  
jo dil se udhar jaa.e nazar dil ho giraftar  
mujrim ho koi aur ho taqsir kisi ki  
hai dil ko jo yaad aai falak-e-pir kisi ki  
aankhon ke tale phirti hai taswir kisi ki  
girya bhi hai nala bhi hai aur aah-o-fughan bhi  
par dil mein hui us ke na tasir kisi ki  
hath aae hai kya khak tere khak-e-kaf-e-pa  
jab tak ki na qismat mein ho iksir kisi ki  
yaro wo hai bigda hua baaten na banao  
kuchh pesh nahin jaane ki taqrir kisi ki  
nazan na ho munim ki jahan tera mahal hai  
howegi yahan pahle bhi tamir kisi ki  
meri girah-e-dil na khuli hai na khulegi  
jab tak na khule zulf-e-girah-gir kisi ki  
aata bhi agar hai to wo phir jae hai ulta  
jis waqt ulat jae hai taqdir kisi ki  
is abru o mizhgan se 'zafar' tez ziyaada  
khanjar na kisi ka hai na shamshir kisi ki  
jo dil se udhar jae nazar dil ho giraftar  
mujrim ho koi aur ho taqsir kisi ki  
