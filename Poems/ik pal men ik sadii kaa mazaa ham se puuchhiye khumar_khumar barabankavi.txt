ik pal men ik sadi ka maza ham se puchhiye  
do din ki zindagi ka maza ham se puchhiye  
bhule hain rafta rafta unhen muddaton men ham  
qiston men khud-kushi ka maza ham se puchhiye  
aghaz-e-ashiqi ka maza aap janiye  
anjam-e-ashiqi ka maza ham se puchhiye  
jalte diyon men jalte gharon jaisi zau kahan  
sarkar raushni ka maza ham se puchhiye  
vo jaan hi ga.e ki hamen un se pyaar hai  
ankhon ki mukhbiri ka maza ham se puchhiye  
hansne ka shauq ham ko bhi tha aap ki tarah  
hansiye magar hansi ka maza ham se puchhiye  
ham tauba kar ke mar ga.e be-maut ai 'khumar'  
tauhin-e-mai-kashi ka maza ham se puchhiye  
ek pal mein ek sadi ka maza hum se puchhiye  
do din ki zindagi ka maza hum se puchhiye  
bhule hain rafta rafta unhen muddaton mein hum  
qiston mein khud-kushi ka maza hum se puchhiye  
aaghaz-e-ashiqi ka maza aap jaaniye  
anjam-e-ashiqi ka maza hum se puchhiye  
jalte diyon mein jalte gharon jaisi zau kahan  
sarkar raushni ka maza hum se puchhiye  
wo jaan hi gae ki hamein un se pyar hai  
aankhon ki mukhbiri ka maza hum se puchhiye  
hansne ka shauq hum ko bhi tha aap ki tarah  
hansiye magar hansi ka maza hum se puchhiye  
hum tauba kar ke mar gae be-maut ai 'khumar'  
tauhin-e-mai-kashi ka maza hum se puchhiye  
