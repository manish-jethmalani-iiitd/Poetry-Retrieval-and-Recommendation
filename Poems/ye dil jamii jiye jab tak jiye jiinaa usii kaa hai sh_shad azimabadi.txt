ye dil-jam.i jiye jab tak jiye jiina usi ka hai  
piye jo sair ho ke raat din piina usi ka hai  
nigah ki barchhiyan jo sah sake siina usi ka hai  
hamara aap ka jiina nahin jiina usi ka hai  
tasavvur us rukh-e-safi ka rakh madd-e-nazar nadan  
laga.e munh jo a.ine ko a.ina usi ka hai  
ye bazm-e-mai hai yaan kotah-dasti men hai mahrumi  
jo badh kar khud utha le haath men miina usi ka hai  
kadar ho ya ki saafi sab ko pi kar mast ho jaa.e  
ye ham rindon ka piina kuchh nahin piina usi ka hai  
tamasha dekhna ghairon ke ghar ko phunk kar kaisa  
jo apni aag men jal jaa.e khud kiina usi ka hai  
faza-e-dahr men ye sair-gah jis ne bana di hai  
tamasha.i jahan men dida-e-bina usi ka hai  
basar ho mai-kade men panj-shamba baith kar jis ka  
jo mai-noshi men kar de sub.h adina usi ka hai  
umiden jab badhen had se tilismi saanp hain naseh  
jo tode ye tilism ai dost ganjina usi ka hai  
mubarak hain ye sab raten jo piine men katen rindo  
guzare yuun jo shab hafte ki adina usi ka hai  
khuda-lagti kahe ai 'shad' jo is pair ke haq men  
yaqin samjho dua-go bhi ye derina usi ka hai  
kudurat se dil apna saaf rakkho 'shad' piiri hai  
ki jis ko munh dikhana hai ye a.ina usi ka hai  
ye dil-jami jiye jab tak jiye jina usi ka hai  
piye jo sair ho ke raat din pina usi ka hai  
nigah ki barchhiyan jo sah sake sina usi ka hai  
hamara aap ka jina nahin jina usi ka hai  
tasawwur us rukh-e-safi ka rakh madd-e-nazar nadan  
lagae munh jo aaine ko aaina usi ka hai  
ye bazm-e-mai hai yan kotah-dasti mein hai mahrumi  
jo badh kar khud utha le hath mein mina usi ka hai  
kadar ho ya ki safi sab ko pi kar mast ho jae  
ye hum rindon ka pina kuchh nahin pina usi ka hai  
tamasha dekhna ghairon ke ghar ko phunk kar kaisa  
jo apni aag mein jal jae khud kina usi ka hai  
faza-e-dahr mein ye sair-gah jis ne bana di hai  
tamashai jahan mein dida-e-bina usi ka hai  
basar ho mai-kade mein panj-shamba baith kar jis ka  
jo mai-noshi mein kar de subh aadina usi ka hai  
umiden jab badhen had se tilismi sanp hain naseh  
jo tode ye tilism ai dost ganjina usi ka hai  
mubarak hain ye sab raaten jo pine mein katen rindo  
guzare yun jo shab hafte ki aadina usi ka hai  
khuda-lagti kahe ai 'shad' jo is pair ke haq mein  
yaqin samjho dua-go bhi ye derina usi ka hai  
kudurat se dil apna saf rakkho 'shad' piri hai  
ki jis ko munh dikhana hai ye aaina usi ka hai  
