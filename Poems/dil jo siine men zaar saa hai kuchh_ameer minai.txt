dil jo siine men zaar sa hai kuchh  
gham se be-ikhtiyar sa hai kuchh  
rakht-e-hasti badan pe thiik nahin  
jama-e-musta.ar sa hai kuchh  
chashm-e-nargis kahan vo chashm kahan  
nashsha kaisa khumar sa hai kuchh  
nakhl-e-ummid men na phuul na phal  
shajar-e-be-bahar sa hai kuchh  
saqiya hijr men ye abr nahin  
asman par ghubar sa hai kuchh  
kal to aafat thi dil ki betabi  
aaj bhi be-qarar sa hai kuchh  
murda hai dil to gor hai siina  
daagh sham-e-mazar sa hai kuchh  
is ko duniya ki us ko khuld ki hirs  
rind hai kuchh na parsa hai kuchh  
pahle is se tha hoshiyar 'amir'  
ab to be-ikhtiyar sa hai kuchh  
dil jo sine mein zar sa hai kuchh  
gham se be-ikhtiyar sa hai kuchh  
rakht-e-hasti badan pe thik nahin  
jama-e-mustaar sa hai kuchh  
chashm-e-nargis kahan wo chashm kahan  
nashsha kaisa khumar sa hai kuchh  
nakhl-e-ummid mein na phul na phal  
shajar-e-be-bahaar sa hai kuchh  
saqiya hijr mein ye abr nahin  
aasman par ghubar sa hai kuchh  
kal to aafat thi dil ki betabi  
aaj bhi be-qarar sa hai kuchh  
murda hai dil to gor hai sina  
dagh sham-e-mazar sa hai kuchh  
is ko duniya ki us ko khuld ki hirs  
rind hai kuchh na parsa hai kuchh  
pahle is se tha hoshiyar 'amir'  
ab to be-ikhtiyar sa hai kuchh  
