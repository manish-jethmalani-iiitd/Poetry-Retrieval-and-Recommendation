tum aa.e ho tumhen bhi aazma kar dekh leta huun  
tumhare saath bhi kuchh duur ja kar dekh leta huun  
hava.en jin ki andhi khidkiyon par sar patakti hain  
main un kamron men phir sham.en jala kar dekh leta huun  
ajab kya is qarine se koi surat nikal aa.e  
tiri baton ko khvabon se mila kar dekh leta huun  
sahar-dam kirchiyan tuute hue khvabon ki milti hain  
to bistar jhaad kar chadar hata kar dekh leta huun  
bahut dil ko dukhata hai kabhi jab dard-e-mahjuri  
tiri yadon ki janib muskura kar dekh leta huun  
uda kar rang kuchh honton se kuchh ankhon se kuchh dil se  
ga.e lamhon ko tasviren bana kar dekh leta huun  
nahin ho tum bhi vo ab mujh se yaaro kya chhupaoge  
hava ki samt ko mitti uda kar dekh leta huun  
suna hai be-niyazi hi ilaj-e-na-umidi hai  
ye nuskha bhi koi din aazma kar dekh leta huun  
mohabbat mar ga.i 'mushtaq' lekin tum na manoge  
main ye afvah bhi tum ko suna kar dekh leta huun  
tum aae ho tumhein bhi aazma kar dekh leta hun  
tumhaare sath bhi kuchh dur ja kar dekh leta hun  
hawaen jin ki andhi khidkiyon par sar patakti hain  
main un kamron mein phir shamen jala kar dekh leta hun  
ajab kya is qarine se koi surat nikal aae  
teri baaton ko khwabon se mila kar dekh leta hun  
sahar-dam kirchiyan tute hue khwabon ki milti hain  
to bistar jhad kar chadar hata kar dekh leta hun  
bahut dil ko dukhata hai kabhi jab dard-e-mahjuri  
teri yaadon ki jaanib muskura kar dekh leta hun  
uda kar rang kuchh honton se kuchh aankhon se kuchh dil se  
gae lamhon ko taswiren bana kar dekh leta hun  
nahin ho tum bhi wo ab mujh se yaro kya chhupaoge  
hawa ki samt ko mitti uda kar dekh leta hun  
suna hai be-niyazi hi ilaj-e-na-umidi hai  
ye nuskha bhi koi din aazma kar dekh leta hun  
mohabbat mar gai 'mushtaq' lekin tum na manoge  
main ye afwah bhi tum ko suna kar dekh leta hun  
