is darja bad-guman hain khulus-e-bashar se ham  
apnon ko dekhte hain para.i nazar se ham  
ghunchon se pyaar kar ke ye izzat hamen mili  
chume qadam bahar ne guzre jidhar se ham  
vallah tujh se tark-e-ta.alluq ke ba.ad bhi  
aksar guzar ga.e hain tiri rah-guzar se ham  
sidq-o-safa-e-qalb se mahrum hai hayat  
karte hain bandagi bhi jahannam ke dar se ham  
uqba men bhi milegi yahi zindagi 'shakil'  
mar kar na chhut pa.enge is dard-e-sar se ham  
is darja bad-guman hain khulus-e-bashar se hum  
apnon ko dekhte hain parai nazar se hum  
ghunchon se pyar kar ke ye izzat hamein mili  
chume qadam bahaar ne guzre jidhar se hum  
wallah tujh se tark-e-talluq ke baad bhi  
aksar guzar gae hain teri rah-guzar se hum  
sidq-o-safa-e-qalb se mahrum hai hayat  
karte hain bandagi bhi jahannam ke dar se hum  
uqba mein bhi milegi yahi zindagi 'shakil'  
mar kar na chhut paenge is dard-e-sar se hum  
