badban khulne se pahle ka ishara dekhna  
main samundar dekhti huun tum kinara dekhna  
yuun bichhadna bhi bahut asan na tha us se magar  
jaate jaate us ka vo mud kar dobara dekhna  
kis shabahat ko liye aaya hai darvaze pe chand  
ai shab-e-hijran zara apna sitara dekhna  
kya qayamat hai ki jin ke naam par paspa hue  
un hi logon ko muqabil men saf-ara dekhna  
jab banam-e-dil gavahi sar ki mangi ja.egi  
khuun men duuba hua parcham hamara dekhna  
jitne men bhi jahan ji ka ziyan pahle se hai  
aisi baazi harne men kya khasara dekhna  
aa.ine ki aankh hi kuchh kam na thi mere liye  
jaane ab kya kya dikha.ega tumhara dekhna  
ek musht-e-khak aur vo bhi hava ki zad men hai  
zindagi ki bebasi ka isti.ara dekhna  
baadban khulne se pahle ka ishaara dekhna  
main samundar dekhti hun tum kinara dekhna  
yun bichhadna bhi bahut aasan na tha us se magar  
jate jate us ka wo mud kar dobara dekhna  
kis shabahat ko liye aaya hai darwaze pe chand  
ai shab-e-hijran zara apna sitara dekhna  
kya qayamat hai ki jin ke nam par paspa hue  
un hi logon ko muqabil mein saf-ara dekhna  
jab banam-e-dil gawahi sar ki mangi jaegi  
khun mein duba hua parcham hamara dekhna  
jitne mein bhi jahan ji ka ziyan pahle se hai  
aisi bazi haarne mein kya khasara dekhna  
aaine ki aankh hi kuchh kam na thi mere liye  
jaane ab kya kya dikhaega tumhaara dekhna  
ek musht-e-khak aur wo bhi hawa ki zad mein hai  
zindagi ki bebasi ka istiara dekhna  
