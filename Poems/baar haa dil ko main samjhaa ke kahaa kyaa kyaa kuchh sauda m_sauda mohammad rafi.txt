bar-ha dil ko main samjha ke kaha kya kya kuchh  
na suna aur khoya mujh se mira kya kya kuchh  
izzat-o-abru o hurmat o diin o iman  
ro.uun kis kis ko main yaaro ki gaya kya kya kuchh  
sabr o aram kahun ya ki main ab hosh-o-havas  
ho gaya us ki juda.i men juda kya kya kuchh  
ishq kis zaat ka aqrab hai ki lagte hi niish  
dil ke saath ankhon se paani ho baha kya kya kuchh  
sada-rui ne to khoya dil o diin se dekhen  
khat ke aane men hai qismat ka likha kya kya kuchh  
dakhl kya rah-e-mohabbat men niko-nami ko  
aaya is kuche men jo un ne suna kya kya kuchh  
valih-o-shefta o zar-o-hazin o majnun  
apne ashiq ko kal us ne na kaha kya kya kuchh  
girya-e-shisha kabhi tha to kabhi khanda-e-jam  
saaqi is daur men tere na hua kya kya kuchh  
ghurra mat ho jo zamane se tiri ban aa.i  
tha vo kya kya ki na bigda na bana kya kya kuchh  
shadi aane ki na kar yaar na jaane ka gham  
aaya kya kya na kuchh is ja na gaya kya kya kuchh  
siina qanun o ghina naala o dil hai mizrab  
nikle hai saz-e-mohabbat se sada kya kya kuchh  
dosto haq men taraqqi o tanazzul apne  
kya kahen ham ko zamane se hua kya kya kuchh  
zo.af o na-taqati o susti o a.aza-shikani  
ek ghante men javani ke badha kya kya kuchh  
sair ki qudarat-e-khaliq ki butan men 'sauda'  
musht bhar khaak men jalva hai bhala kya kya kuchh  
bar-ha dil ko main samjha ke kaha kya kya kuchh  
na suna aur khoya mujh se mera kya kya kuchh  
izzat-o-abru o hurmat o din o iman  
roun kis kis ko main yaro ki gaya kya kya kuchh  
sabr o aaram kahun ya ki main ab hosh-o-hawas  
ho gaya us ki judai mein juda kya kya kuchh  
ishq kis zat ka aqrab hai ki lagte hi nish  
dil ke sath aankhon se pani ho baha kya kya kuchh  
sada-rui ne to khoya dil o din se dekhen  
khat ke aane mein hai qismat ka likha kya kya kuchh  
dakhl kya rah-e-mohabbat mein niko-nami ko  
aaya is kuche mein jo un ne suna kya kya kuchh  
walih-o-shefta o zar-o-hazin o majnun  
apne aashiq ko kal us ne na kaha kya kya kuchh  
girya-e-shisha kabhi tha to kabhi khanda-e-jam  
saqi is daur mein tere na hua kya kya kuchh  
ghurra mat ho jo zamane se teri ban aai  
tha wo kya kya ki na bigda na bana kya kya kuchh  
shadi aane ki na kar yar na jaane ka gham  
aaya kya kya na kuchh is ja na gaya kya kya kuchh  
sina qanun o ghina nala o dil hai mizrab  
nikle hai saz-e-mohabbat se sada kya kya kuchh  
dosto haq mein taraqqi o tanazzul apne  
kya kahen hum ko zamane se hua kya kya kuchh  
zoaf o na-taqati o susti o aaza-shikani  
ek ghante mein jawani ke badha kya kya kuchh  
sair ki qudarat-e-khaliq ki butan mein 'sauda'  
musht bhar khak mein jalwa hai bhala kya kya kuchh  
