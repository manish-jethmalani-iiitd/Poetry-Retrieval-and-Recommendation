yahi mauqa hai zamane se guzar jaane ka  
kyuun ajal kya kiya saman mire mar jaane ka  
kya kahun naza.a men main apni khamoshi ka sabab  
ranj hai vaqt ke be-kar guzar jaane ka  
hasb-e-ma.amul chadhaya nahin naseh koi jaam  
ye sabab bhi hai mire munh ke utar jaane ka  
tujh se rukhsat hai miri jald bas ai pir-e-mughan  
muntazir huun faqat is jaam ke bhar jaane ka  
motiyon ka tha khazana miri chashm-e-tar men  
gham hai dil ko inhin danon ke bikhar jaane ka  
le chali maut ba-sad-shauq hamen saath apne  
na hua jab koi saman tire ghar jaane ka  
taar hon ansuon ke aah ke harkare hon  
silsila koi to un tak ho khabar jaane ka  
na-umidi hamen pahunchati hai pasti ki taraf  
yahi ziina to hai kothe se utar jaane ka  
din-ba-din paanv ki taqat men kami hone lagi  
'shad' saman karo is dasht se ghar jaane ka  
yahi mauqa hai zamane se guzar jaane ka  
kyun ajal kya kiya saman mere mar jaane ka  
kya kahun naza mein main apni khamoshi ka sabab  
ranj hai waqt ke be-kar guzar jaane ka  
hasb-e-mamul chadhaya nahin naseh koi jam  
ye sabab bhi hai mere munh ke utar jaane ka  
tujh se rukhsat hai meri jald bas ai pir-e-mughan  
muntazir hun faqat is jam ke bhar jaane ka  
motiyon ka tha khazana meri chashm-e-tar mein  
gham hai dil ko inhin danon ke bikhar jaane ka  
le chali maut ba-sad-shauq hamein sath apne  
na hua jab koi saman tere ghar jaane ka  
tar hon aansuon ke aah ke harkare hon  
silsila koi to un tak ho khabar jaane ka  
na-umidi hamein pahunchati hai pasti ki taraf  
yahi zina to hai kothe se utar jaane ka  
din-ba-din panw ki taqat mein kami hone lagi  
'shad' saman karo is dasht se ghar jaane ka  
