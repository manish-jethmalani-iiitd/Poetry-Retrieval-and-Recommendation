jo vo nazar basar-e-lutf aam ho jaa.e  
ajab nahin ki hamara bhi kaam ho jaa.e  
sharab-e-shauq ki qimat hai naqd-e-jan-e-aziz  
agar ye ba.is-e-kaif-e-davam ho jaa.e  
rahin-e-yas rahen ahl-e-arzu kab tak  
kabhi to aap ka darbar aam ho jaa.e  
jo aur kuchh ho tiri diid ke siva manzur  
to mujh pe khvahish-e-jannat haram ho jaa.e  
vo duur hi se hamen dekh len yahi hai bahut  
magar qubul hamara salam ho jaa.e  
agar vo husn-e-dil-ara kabhi ho jalva farosh  
farogh-e-nur men gum zarf-e-bam ho jaa.e  
suna hai bar-sar-e-bakhshish hai aaj piir mughan  
hamen bhi kaash ata koi jaam ho jaa.e  
tire karam pe hai mauquf kamrani-e-shauq  
ye na-tamam ilahi tamam ho jaa.e  
sitam ke baad karam hai jafa ke baad ata  
hamen hai bas jo yahi iltizam ho jaa.e  
ata ho soz vo ya rab junun-e-'hasrat' ko  
ki jis se pukhta ye sauda-e-kham ho jaa.e  
jo wo nazar basar-e-lutf aam ho jae  
ajab nahin ki hamara bhi kaam ho jae  
sharab-e-shauq ki qimat hai naqd-e-jaan-e-aziz  
agar ye bais-e-kaif-e-dawam ho jae  
rahin-e-yas rahen ahl-e-arzu kab tak  
kabhi to aap ka darbar aam ho jae  
jo aur kuchh ho teri did ke siwa manzur  
to mujh pe khwahish-e-jannat haram ho jae  
wo dur hi se hamein dekh len yahi hai bahut  
magar qubul hamara salam ho jae  
agar wo husn-e-dil-ara kabhi ho jalwa farosh  
farogh-e-nur mein gum zarf-e-baam ho jae  
suna hai bar-sar-e-bakhshish hai aaj pir mughan  
hamein bhi kash ata koi jam ho jae  
tere karam pe hai mauquf kaamrani-e-shauq  
ye na-tamam ilahi tamam ho jae  
sitam ke baad karam hai jafa ke baad ata  
hamein hai bas jo yahi iltizam ho jae  
ata ho soz wo ya rab junun-e-'hasrat' ko  
ki jis se pukhta ye sauda-e-kham ho jae  
