kabhi shakh o sabza o barg par kabhi ghuncha o gul o khaar par  
main chaman men chahe jahan rahun mira haq hai fasl-e-bahar par  
mujhe den na ghaiz men dhamkiyan giren laakh baar ye bijliyan  
miri saltanat ye hi ashiyan miri milkiyat ye hi chaar par  
jinhen kahiye ishq ki vus.aten jo hain khaas husn ki azmaten  
ye usi ke qalb se puchhiye jise fakhr ho gham-e-yar par  
mire ashk-e-khun ki bahar hai ki muraqqa-e-gham-e-yar hai  
miri sha.iri bhi nisar hai miri chashm-e-sehr-nigar par  
ajab inqilab-e-zamana hai mira mukhtasar sa fasana hai  
yahi ab jo baar hai dosh par yahi sar tha zanu-e-yar par  
ye kamal-e-ishq ki sazishen ye jamal-e-husn ki nazishen  
ye inayaten ye navazishen miri ek musht-e-ghubar par  
miri samt se use ai saba ye payam-e-akhir-e-gham suna  
abhi dekhna ho to dekh ja ki khizan hai apni bahar par  
ye fareb-e-jalva hai sar-ba-sar mujhe dar ye hai dil-e-be-khabar  
kahin jam na jaa.e tiri nazar inhin chand naqsh o nigar par  
main rahin-e-dard sahi magar mujhe aur chahiye kya 'jigar'  
gham-e-yar hai mira shefta main farefta gham-e-yar par  
kabhi shakh o sabza o barg par kabhi ghuncha o gul o khar par  
main chaman mein chahe jahan rahun mera haq hai fasl-e-bahaar par  
mujhe den na ghaiz mein dhamkiyan giren lakh bar ye bijliyan  
meri saltanat ye hi aashiyan meri milkiyat ye hi chaar par  
jinhen kahiye ishq ki wusaten jo hain khas husn ki azmaten  
ye usi ke qalb se puchhiye jise fakhr ho gham-e-yar par  
mere ashk-e-khun ki bahaar hai ki muraqqa-e-gham-e-yar hai  
meri shairi bhi nisar hai meri chashm-e-sehr-nigar par  
ajab inqilab-e-zamana hai mera mukhtasar sa fasana hai  
yahi ab jo bar hai dosh par yahi sar tha zanu-e-yar par  
ye kamal-e-ishq ki sazishen ye jamal-e-husn ki nazishen  
ye inayaten ye nawazishen meri ek musht-e-ghubar par  
meri samt se use ai saba ye payam-e-akhir-e-gham suna  
abhi dekhna ho to dekh ja ki khizan hai apni bahaar par  
ye fareb-e-jalwa hai sar-ba-sar mujhe dar ye hai dil-e-be-khabar  
kahin jam na jae teri nazar inhin chand naqsh o nigar par  
main rahin-e-dard sahi magar mujhe aur chahiye kya 'jigar'  
gham-e-yar hai mera shefta main farefta gham-e-yar par  
