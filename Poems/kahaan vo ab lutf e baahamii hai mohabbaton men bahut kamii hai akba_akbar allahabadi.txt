kahan vo ab lutf-e-bahami hai mohabbaton men bahut kami hai  
chali hai kaisi hava ilahi ki har tabi.at men barhami hai  
miri vafa men hai kya tazalzul miri ita.at men kya kami hai  
ye kyuun nigahen phiri hain mujh se mizaj men kyuun ye barhami hai  
vahi hai fazl-e-khuda se ab tak taraqqi-e-kar-e-husn o ulfat  
na vo hain mashq-e-sitam men qasir na khun-e-dil ki yahan kami hai  
ajiib jalve hain hosh dushman ki vahm ke bhi qadam ruke hain  
ajiib manzar hain hairat-afza nazar jahan thi vahin thami hai  
na koi takrim-e-bahami hai na pyaar baaqi hai ab dilon men  
ye sirf tahrir men dear sir hai ya janab-e-mukarrami hai  
kahan ke muslim kahan ke hindu bhula.i hain sab ne agli rasmen  
aqide sab ke hain tin-terah na gyarahvin hai na ashtami hai  
nazar miri aur hi taraf hai hazar rang-e-zamana badle  
hazar baten bana.e naseh jami hai dil men jo kuchh jami hai  
agarche main rind-e-mohtaram huun magar ise shaikh se na puchho  
ki un ke aage to is zamane men saari duniya jahannami hai  
kahan wo ab lutf-e-bahami hai mohabbaton mein bahut kami hai  
chali hai kaisi hawa ilahi ki har tabiat mein barhami hai  
meri wafa mein hai kya tazalzul meri itaat mein kya kami hai  
ye kyun nigahen phiri hain mujh se mizaj mein kyun ye barhami hai  
wahi hai fazl-e-khuda se ab tak taraqqi-e-kar-e-husn o ulfat  
na wo hain mashq-e-sitam mein qasir na khun-e-dil ki yahan kami hai  
ajib jalwe hain hosh dushman ki wahm ke bhi qadam ruke hain  
ajib manzar hain hairat-afza nazar jahan thi wahin thami hai  
na koi takrim-e-bahami hai na pyar baqi hai ab dilon mein  
ye sirf tahrir mein dear sir hai ya janab-e-mukarrami hai  
kahan ke muslim kahan ke hindu bhulai hain sab ne agli rasmen  
aqide sab ke hain tin-terah na gyarahwin hai na ashtami hai  
nazar meri aur hi taraf hai hazar rang-e-zamana badle  
hazar baaten banae naseh jami hai dil mein jo kuchh jami hai  
agarche main rind-e-mohtaram hun magar ise shaikh se na puchho  
ki un ke aage to is zamane mein sari duniya jahannami hai  
