sharmindagi hai ham ko bahut hamm mile tumhen  
tum sar-ba-sar khushi the magar gham mile tumhen  
main apne aap men na mila is ka gham nahin  
gham to ye hai ki tum bhi bahut kam mile tumhen  
hai jo hamara ek hisab us hisab se  
aati hai ham ko sharm ki paiham mile tumhen  
tum ko jahan-e-shauq-o-tamanna men kya mila  
ham bhi mile to darham o barham mile tumhen  
ab apne taur hi men nahin tum so kaash ki  
khud men khud apna taur koi dam mile tumhen  
is shahr-e-hila-ju men jo mahram mile mujhe  
fariyad jan-e-jan vahi mahram mile tumhen  
deta huun tum ko khushki-e-mizhgan ki main dua  
matlab ye hai ki daman-e-pur-nam mile tumhen  
main un men aaj tak kabhi paaya nahin gaya  
janan jo mere shauq ke aalam mile tumhen  
tum ne hamare dil men bahut din safar kiya  
sharminda hain ki us men bahut kham mile tumhen  
yuun ho ki aur hi koi havva mile mujhe  
ho yuun ki aur hi koi aadam mile tumhen  
sharmindagi hai hum ko bahut hamm mile tumhein  
tum sar-ba-sar khushi the magar gham mile tumhein  
main apne aap mein na mila is ka gham nahin  
gham to ye hai ki tum bhi bahut kam mile tumhein  
hai jo hamara ek hisab us hisab se  
aati hai hum ko sharm ki paiham mile tumhein  
tum ko jahan-e-shauq-o-tamanna mein kya mila  
hum bhi mile to darham o barham mile tumhein  
ab apne taur hi mein nahin tum so kash ki  
khud mein khud apna taur koi dam mile tumhein  
is shahr-e-hila-ju mein jo mahram mile mujhe  
fariyaad jaan-e-jaan wahi mahram mile tumhein  
deta hun tum ko khushki-e-mizhgan ki main dua  
matlab ye hai ki daman-e-pur-nam mile tumhein  
main un mein aaj tak kabhi paya nahin gaya  
jaanan jo mere shauq ke aalam mile tumhein  
tum ne hamare dil mein bahut din safar kiya  
sharminda hain ki us mein bahut kham mile tumhein  
yun ho ki aur hi koi hawwa mile mujhe  
ho yun ki aur hi koi aadam mile tumhein  
