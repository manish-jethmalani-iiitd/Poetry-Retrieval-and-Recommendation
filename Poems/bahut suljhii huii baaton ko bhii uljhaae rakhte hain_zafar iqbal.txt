bahut suljhi hui baton ko bhi uljha.e rakhte hain  
jo hai kaam aaj ka kal tak use latka.e rakhte hain  
taghaful sa rava rakhte hain us ke samne kya kya  
magar andar hi andar tab.a ko lalcha.e rakhte hain  
hamari justuju se dur-tar hai manzil-e-ma.ani  
usi ko kho.e rakhna hai jise ham paa.e rakhte hain  
hamari aarzu apni samajh men bhi nahin aati  
pajama is tarah ka hai jise ulta.e rakhte hain  
hava.en bhuul kar bhi is taraf ka rukh nahin kartin  
so ye shakh-e-tamasha aap hi tharra.e rakhte hain  
isi ki raushni hai aur isi men bhasm hona hai  
ye shola shaam ka jo raat bhar bhadka.e rakhte hain  
ham itni raushni men dekh bhi sakte nahin us ko  
so apne aap hi is chand ko gahna.e rakhte hain  
nasheb-e-sha.iri men hai hamari zaat se raunaq  
yahi patthar hai jis ko raat din ludhka.e rakhte hain  
ye ghar jis ka hai us ne vapas aana hai 'zafar' is men  
isi khatir dar-o-divar ko mahka.e rakhte hain  
bahut suljhi hui baaton ko bhi uljhae rakhte hain  
jo hai kaam aaj ka kal tak use latkae rakhte hain  
taghaful sa rawa rakhte hain us ke samne kya kya  
magar andar hi andar taba ko lalchae rakhte hain  
hamari justuju se dur-tar hai manzil-e-mani  
usi ko khoe rakhna hai jise hum pae rakhte hain  
hamari aarzu apni samajh mein bhi nahin aati  
pajama is tarah ka hai jise ultae rakhte hain  
hawaen bhul kar bhi is taraf ka rukh nahin kartin  
so ye shakh-e-tamasha aap hi tharrae rakhte hain  
isi ki raushni hai aur isi mein bhasm hona hai  
ye shola sham ka jo raat bhar bhadkae rakhte hain  
hum itni raushni mein dekh bhi sakte nahin us ko  
so apne aap hi is chand ko gahnae rakhte hain  
nasheb-e-shairi mein hai hamari zat se raunaq  
yahi patthar hai jis ko raat din ludhkae rakhte hain  
ye ghar jis ka hai us ne wapas aana hai 'zafar' is mein  
isi khatir dar-o-diwar ko mahkae rakhte hain  
