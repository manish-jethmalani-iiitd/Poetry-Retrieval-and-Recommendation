aa.e hain 'mir' kafir ho kar khuda ke ghar men  
peshani par hai qashqa zunnar hai kamar men  
nazuk badan hai kitna vo shokh-chashm dilbar  
jaan us ke tan ke aage aati nahin nazar men  
siine men tiir us ke tuute hain be-nihayat  
surakh pad ga.e hain saare mire jigar men  
a.inda shaam ko ham roya kudha karenge  
mutlaq asar na dekha nalidan-e-sahar men  
be-sudh pada rahun huun us mast-e-naz bin main  
aata hai hosh mujh ko ab to pahr pahr men  
sirat se guftugu hai kya mo'tabar hai surat  
hai ek sukhi lakdi jo bu na ho agar men  
ham-saya-e-mughan men muddat se huun chunanche  
ik shira-khane ki hai divar mere ghar men  
ab sub.h o shaam shayad girye pe rang aave  
rahta hai kuchh jhamakta khunab chashm-e-tar men  
aalam men ab-o-gil ke kyunkar nibah hoga  
asbab gir pada hai saara mira safar men  
aae hain 'mir' kafir ho kar khuda ke ghar mein  
peshani par hai qashqa zunnar hai kamar mein  
nazuk badan hai kitna wo shokh-chashm dilbar  
jaan us ke tan ke aage aati nahin nazar mein  
sine mein tir us ke tute hain be-nihayat  
surakh pad gae hain sare mere jigar mein  
aainda sham ko hum roya kudha karenge  
mutlaq asar na dekha nalidan-e-sahar mein  
be-sudh pada rahun hun us mast-e-naz bin main  
aata hai hosh mujh ko ab to pahr pahr mein  
sirat se guftugu hai kya mo'tabar hai surat  
hai ek sukhi lakdi jo bu na ho agar mein  
ham-saya-e-mughan mein muddat se hun chunanche  
ek shira-khane ki hai diwar mere ghar mein  
ab subh o sham shayad girye pe rang aawe  
rahta hai kuchh jhamakta khunab chashm-e-tar mein  
aalam mein aab-o-gil ke kyunkar nibah hoga  
asbab gir pada hai sara mera safar mein  
