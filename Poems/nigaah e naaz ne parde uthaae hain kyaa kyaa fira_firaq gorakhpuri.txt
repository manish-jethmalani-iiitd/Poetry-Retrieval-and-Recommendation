nigah-e-naz ne parde utha.e hain kya kya  
hijab ahl-e-mohabbat ko aa.e hain kya kya  
jahan men thi bas ik afvah tere jalvon ki  
charagh-e-dair-o-haram jhilmila.e hain kya kya  
do-char barq-e-tajalli se rahne valon ne  
fareb narm-nigahi ke khaa.e hain kya kya  
dilon pe karte hue aaj aati jaati chot  
tiri nigah ne pahlu bacha.e hain kya kya  
nisar nargis-e-mai-gun ki aaj paimane  
labon tak aa.e hue tharthara.e hain kya kya  
vo ik zara si jhalak barq-e-kam-nigahi ki  
jigar ke zakhm-e-nihan muskura.e hain kya kya  
charagh-e-tur jale a.ina-dar-a.ina  
hijab barq-e-ada ne utha.e hain kya kya  
ba-qadr-e-zauq-e-nazar did-e-husn kya ho magar  
nigah-e-shauq men jalve sama.e hain kya kya  
kahin charagh kahin gul kahin dil-e-barbad  
khiram-e-naz ne fitne utha.e hain kya kya  
taghaful aur badha us ghazal-e-ra.ana ka  
fusun-e-gham ne bhi jaadu jaga.e hain kya kya  
hazar fitna-e-bedar khvab-e-rangin men  
chaman men ghuncha-e-gul-rang laa.e hain kya kya  
tire khulus-e-nihan ka to aah kya kahna  
suluk uchatte bhi dil men sama.e hain kya kya  
nazar bacha ke tire ishva-ha-e-pinhan ne  
dilon men dard-e-mohabbat utha.e hain kya kya  
payam-e-husn payam-e-junun payam-e-fana  
tiri nigah ne fasane suna.e hain kya kya  
tamam husn ke jalve tamam mahrumi  
bharam nigah ne apne ganva.e hain kya kya  
'firaq' rah-e-vafa men subuk-ravi teri  
bade-badon ke qadam dagmaga.e hain kya kya  
nigah-e-naz ne parde uthae hain kya kya  
hijab ahl-e-mohabbat ko aae hain kya kya  
jahan mein thi bas ek afwah tere jalwon ki  
charagh-e-dair-o-haram jhilmilae hain kya kya  
do-chaar barq-e-tajalli se rahne walon ne  
fareb narm-nigahi ke khae hain kya kya  
dilon pe karte hue aaj aati jati chot  
teri nigah ne pahlu bachae hain kya kya  
nisar nargis-e-mai-gun ki aaj paimane  
labon tak aae hue thartharae hain kya kya  
wo ek zara si jhalak barq-e-kam-nigahi ki  
jigar ke zakhm-e-nihan muskurae hain kya kya  
charagh-e-tur jale aaina-dar-aina  
hijab barq-e-ada ne uthae hain kya kya  
ba-qadr-e-zauq-e-nazar did-e-husn kya ho magar  
nigah-e-shauq mein jalwe samae hain kya kya  
kahin charagh kahin gul kahin dil-e-barbaad  
khiram-e-naz ne fitne uthae hain kya kya  
taghaful aur badha us ghazal-e-rana ka  
fusun-e-gham ne bhi jadu jagae hain kya kya  
hazar fitna-e-bedar khwab-e-rangin mein  
chaman mein ghuncha-e-gul-rang lae hain kya kya  
tere khulus-e-nihan ka to aah kya kahna  
suluk uchatte bhi dil mein samae hain kya kya  
nazar bacha ke tere ishwa-ha-e-pinhan ne  
dilon mein dard-e-mohabbat uthae hain kya kya  
payam-e-husn payam-e-junun payam-e-fana  
teri nigah ne fasane sunae hain kya kya  
tamam husn ke jalwe tamam mahrumi  
bharam nigah ne apne ganwae hain kya kya  
'firaq' rah-e-wafa mein subuk-rawi teri  
bade-badon ke qadam dagmagae hain kya kya  
