zamin badli falak badla mazaq-e-zindagi badla  
tamaddun ke qadim aqdar badle aadmi badla  
khuda-o-ahrman badle vo iman-e-dui badla  
hudud-e-khair-o-shar badle mazaq-e-kafiri badla  
na.e insan ka jab daur-e-khud-na-agahi badla  
rumuz-e-be-khudi badle taqaza-e-khudi badla  
badalte ja rahe hain ham bhi duniya ko badalne men  
nahin badli abhi duniya to duniya ko abhi badla  
na.i manzil ke mir-e-karvan bhi aur hote hain  
purane khizr-e-rah badle vo tarz-e-rahbari badla  
kabhi socha bhi hai ai nazm-e-kohna ke khuda-vando  
tumhara hashr kya hoga jo ye aalam kabhi badla  
udhar pichhle se ahl-e-mal-o-zar par raat bhari hai  
idhar bedari-e-jamhur ka andaz bhi badla  
zahe soz-e-gham-e-adam khusha saz-e-dil-e-adam  
isi ik sham.a ki lau ne jahan-e-tirgi badla  
na.e mansur hain sadiyon purane shekh-o-qazi hain  
na fatve kufr ke badle na uzr-e-dar hi badla  
bata.e to bata.e us ko teri shokhi-e-pinhan  
tiri chashm-e-tavajjoh hai ki tarz-e-be-rukhi badla  
ba-faiz-e-adam-e-khaki zamin sona ugalti hai  
usi zarre ne daur-e-mehr-o-mah-o-mushtari badla  
sitare jagte hain raat lat chhatka.e soti hai  
dabe paanv kisi ne aa ke khvab-e-zindagi badla  
'firaq' ham-nava-e-'mir'-o-'ghalib' ab na.e naghme  
vo bazm-e-zindagi badli vo rang-e-sha.iri badla  
zamin badli falak badla mazaq-e-zindagi badla  
tamaddun ke qadim aqdar badle aadmi badla  
khuda-o-ahrman badle wo iman-e-dui badla  
hudud-e-khair-o-shar badle mazaq-e-kafiri badla  
nae insan ka jab daur-e-khud-na-agahi badla  
rumuz-e-be-khudi badle taqaza-e-khudi badla  
badalte ja rahe hain hum bhi duniya ko badalne mein  
nahin badli abhi duniya to duniya ko abhi badla  
nai manzil ke mir-e-karwan bhi aur hote hain  
purane khizr-e-rah badle wo tarz-e-rahbari badla  
kabhi socha bhi hai ai nazm-e-kohna ke khuda-wando  
tumhaara hashr kya hoga jo ye aalam kabhi badla  
udhar pichhle se ahl-e-mal-o-zar par raat bhaari hai  
idhar bedari-e-jamhur ka andaz bhi badla  
zahe soz-e-gham-e-adam khusha saz-e-dil-e-adam  
isi ek shama ki lau ne jahan-e-tirgi badla  
nae mansur hain sadiyon purane shekh-o-qazi hain  
na fatwe kufr ke badle na uzr-e-dar hi badla  
batae to batae us ko teri shokhi-e-pinhan  
teri chashm-e-tawajjoh hai ki tarz-e-be-rukhi badla  
ba-faiz-e-adam-e-khaki zamin sona ugalti hai  
usi zarre ne daur-e-mehr-o-mah-o-mushtari badla  
sitare jagte hain raat lat chhatkae soti hai  
dabe panw kisi ne aa ke khwab-e-zindagi badla  
'firaq' ham-nawa-e-'mir'-o-'ghaalib' ab nae naghme  
wo bazm-e-zindagi badli wo rang-e-shairi badla  
