aql ki sat.h se kuchh aur ubhar jaana tha  
ishq ko manzil-e-pasti se guzar jaana tha  
jalve the halqa-e-sar dam-e-nazar se bahar  
main ne har jalve ko paband-e-nazar jaana tha  
husn ka gham bhi hasin fikr hasin dard hasin  
un ko har rang men har taur sanvar jaana tha  
husn ne shauq ke hangame to dekhe the bahut  
ishq ke dava-e-taqdis se dar jaana tha  
ye to kya kahiye chala tha main kahan se hamdam  
mujh ko ye bhi na tha ma.alum kidhar jaana tha  
husn aur ishq ko de tana-e-bedad 'majaz'  
tum ko to sirf isi baat par mar jaana tha  
aql ki sath se kuchh aur ubhar jaana tha  
ishq ko manzil-e-pasti se guzar jaana tha  
jalwe the halqa-e-sar dam-e-nazar se bahar  
main ne har jalwe ko paband-e-nazar jaana tha  
husn ka gham bhi hasin fikr hasin dard hasin  
un ko har rang mein har taur sanwar jaana tha  
husn ne shauq ke hangame to dekhe the bahut  
ishq ke dawa-e-taqdis se dar jaana tha  
ye to kya kahiye chala tha main kahan se hamdam  
mujh ko ye bhi na tha malum kidhar jaana tha  
husn aur ishq ko de tana-e-bedad 'majaz'  
tum ko to sirf isi baat par mar jaana tha  
