shamshir-e-barhana maang ghazab balon ki mahak phir vaisi hi  
juude ki gundhavat qahr-e-khuda balon ki mahak phir vaisi hi  
ankhen hain katora si vo sitam gardan hai surahi-dar ghazab  
aur usi men sharab-e-surkhi-e-pan rakhti hai jhalak phir vaisi hi  
har baat men us ki garmi hai har naaz men us ke shokhi hai  
qamat hai qayamat chaal pari chalne men phadak phir vaisi hi  
gar rang bhabuka atish hai aur biini shola-e-sarkash hai  
to bijli si kaunde hai pari aariz ki chamak phir vaisi hi  
nau-khez kuchen do ghuncha hain hai narm shikam ik khirman-e-gul  
barik kamar jo shakh-e-gul rakhti hai lachak phir vaisi hi  
hai naaf koi girdab-e-bala aur gol surin ranen hain safa  
hai saaq bilorin sham-e-ziya paanv ki kafak phir vaisi hi  
mahram hai habab-e-ab-e-ravan suraj ki kiran hai us pe lipat  
jaali ki kurti hai vo bala gote ki dhanak phir vaisi hi  
vo gaa.e to aafat laa.e hai har taal men leve jaan nikal  
naach us ka utha.e sau fitne ghungru ki jhanak phir vaisi hi  
har baat pe ham se vo jo 'zafar' karta hai lagavat muddat se  
aur us ki chahat rakhte hain ham aaj talak phir vaisi hi  
shamshir-e-barhana mang ghazab baalon ki mahak phir waisi hi  
jude ki gundhawat qahr-e-khuda baalon ki mahak phir waisi hi  
aankhen hain katora si wo sitam gardan hai surahi-dar ghazab  
aur usi mein sharab-e-surkhi-e-pan rakhti hai jhalak phir waisi hi  
har baat mein us ki garmi hai har naz mein us ke shokhi hai  
qamat hai qayamat chaal pari chalne mein phadak phir waisi hi  
gar rang bhabuka aatish hai aur bini shola-e-sarkash hai  
to bijli si kaunde hai pari aariz ki chamak phir waisi hi  
nau-khez kuchen do ghuncha hain hai narm shikam ek khirman-e-gul  
barik kamar jo shakh-e-gul rakhti hai lachak phir waisi hi  
hai naf koi girdab-e-bala aur gol surin ranen hain safa  
hai saq bilorin sham-e-ziya panw ki kafak phir waisi hi  
mahram hai habab-e-ab-e-rawan suraj ki kiran hai us pe lipat  
jali ki kurti hai wo bala gote ki dhanak phir waisi hi  
wo gae to aafat lae hai har tal mein lewe jaan nikal  
nach us ka uthae sau fitne ghungru ki jhanak phir waisi hi  
har baat pe hum se wo jo 'zafar' karta hai lagawat muddat se  
aur us ki chahat rakhte hain hum aaj talak phir waisi hi  
