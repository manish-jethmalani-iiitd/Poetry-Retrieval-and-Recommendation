rasta bhi kathin dhuup men shiddat bhi bahut thi  
saa.e se magar us ko mohabbat bhi bahut thi  
kheme na koi mere musafir ke jala.e  
zakhmi tha bahut paanv masafat bhi bahut thi  
sab dost mire muntazir-e-parda-e-shab the  
din men to safar karne men diqqat bhi bahut thi  
barish ki duaon men nami aankh ki mil jaa.e  
jazbe ki kabhi itni rifaqat bhi bahut thi  
kuchh to tire mausam hi mujhe raas kam aa.e  
aur kuchh miri mitti men baghavat bhi bahut thi  
phulon ka bikharna to muqaddar hi tha lekin  
kuchh is men havaon ki siyasat bhi bahut thi  
vo bhi sar-e-maqtal hai ki sach jis ka tha shahid  
aur vaqif-e-ahval-e-adalat bhi bahut thi  
is tark-e-rifaqat pe pareshan to huun lekin  
ab tak ke tire saath pe hairat bhi bahut thi  
khush aa.e tujhe shahr-e-munafiq ki amiri  
ham logon ko sach kahne ki aadat bhi bahut thi  
rasta bhi kathin dhup mein shiddat bhi bahut thi  
sae se magar us ko mohabbat bhi bahut thi  
kheme na koi mere musafir ke jalae  
zakhmi tha bahut panw masafat bhi bahut thi  
sab dost mere muntazir-e-parda-e-shab the  
din mein to safar karne mein diqqat bhi bahut thi  
barish ki duaon mein nami aankh ki mil jae  
jazbe ki kabhi itni rifaqat bhi bahut thi  
kuchh to tere mausam hi mujhe ras kam aae  
aur kuchh meri mitti mein baghawat bhi bahut thi  
phulon ka bikharna to muqaddar hi tha lekin  
kuchh is mein hawaon ki siyasat bhi bahut thi  
wo bhi sar-e-maqtal hai ki sach jis ka tha shahid  
aur waqif-e-ahwal-e-adalat bhi bahut thi  
is tark-e-rifaqat pe pareshan to hun lekin  
ab tak ke tere sath pe hairat bhi bahut thi  
khush aae tujhe shahr-e-munafiq ki amiri  
hum logon ko sach kahne ki aadat bhi bahut thi  
