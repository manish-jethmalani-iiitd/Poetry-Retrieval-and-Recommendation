sha.er-e-fitrat huun jab bhi fikr farmata huun main  
ruuh ban kar zarre zarre men sama jaata huun main  
aa ki tujh bin is tarah ai dost ghabrata huun main  
jaise har shai men kisi shai ki kami paata huun main  
jis qadar afsana-e-hasti ko dohrata huun main  
aur bhi be-gana-e-hasti hua jaata huun main  
jab makan-o-la-makan sab se guzar jaata huun main  
allah allah tujh ko khud apni jagah paata huun main  
teri surat ka jo a.ina use paata huun main  
apne dil par aap kya kya naaz farmata huun main  
yak-ba-yak ghabra ke jitni duur hat aata huun main  
aur bhi us shokh ko nazdik-tar paata huun main  
meri hasti shauq-e-paiham meri fitrat iztirab  
koi manzil ho magar guzra chala jaata huun main  
ha.e-ri majburiyan tark-e-mohabbat ke liye  
mujh ko samjhate hain vo aur un ko samjhata huun main  
meri himmat dekhna meri tabi.at dekhna  
jo sulajh jaati hai gutthi phir se uljhata huun main  
husn ko kya dushmani hai ishq ko kya bair hai  
apne hi qadmon ki khud hi thokaren khata huun main  
teri mahfil tere jalve phir taqaza kya zarur  
le utha jaata huun zalim le chala jaata huun main  
ta-kuja ye parda-dari-ha-e-ishq-o-laf-e-husn  
haan sambhal jaa.en do-alam hosh men aata huun main  
meri khatir ab vo taklif-e-tajalli kyuun karen  
apni gard-e-shauq men khud hi chhupa jaata huun main  
dil mujassam sher-o-naghma vo sarapa rang-o-bu  
kya faza.en hain ki jin men hal hua jaata huun main  
ta-kuja zabt-e-mohabbat ta-kuja dard-e-firaq  
rahm kar mujh par ki tera raaz kahlata huun main  
vah-re shauq-e-shahadat ku-e-qatil ki taraf  
gungunata raqs karta jhumta jaata huun main  
ya vo surat khud jahan-e-rang-o-bu mahkum tha  
ya ye aalam apne saa.e se daba jaata huun main  
dekhna is ishq ki ye turfa-kari dekhna  
vo jafa karte hain mujh par aur sharmata huun main  
ek dil hai aur tufan-e-havadis ai 'jigar'  
ek shisha hai ki har patthar se takrata huun main  
shaer-e-fitrat hun jab bhi fikr farmata hun main  
ruh ban kar zarre zarre mein sama jata hun main  
aa ki tujh bin is tarah ai dost ghabraata hun main  
jaise har shai mein kisi shai ki kami pata hun main  
jis qadar afsana-e-hasti ko dohraata hun main  
aur bhi be-gana-e-hasti hua jata hun main  
jab makan-o-la-makan sab se guzar jata hun main  
allah allah tujh ko khud apni jagah pata hun main  
teri surat ka jo aaina use pata hun main  
apne dil par aap kya kya naz farmata hun main  
yak-ba-yak ghabra ke jitni dur hat aata hun main  
aur bhi us shokh ko nazdik-tar pata hun main  
meri hasti shauq-e-paiham meri fitrat iztirab  
koi manzil ho magar guzra chala jata hun main  
hae-ri majburiyan tark-e-mohabbat ke liye  
mujh ko samjhate hain wo aur un ko samjhata hun main  
meri himmat dekhna meri tabiat dekhna  
jo sulajh jati hai gutthi phir se uljhata hun main  
husn ko kya dushmani hai ishq ko kya bair hai  
apne hi qadmon ki khud hi thokaren khata hun main  
teri mahfil tere jalwe phir taqaza kya zarur  
le utha jata hun zalim le chala jata hun main  
ta-kuja ye parda-dari-ha-e-ishq-o-laf-e-husn  
han sambhal jaen do-alam hosh mein aata hun main  
meri khatir ab wo taklif-e-tajalli kyun karen  
apni gard-e-shauq mein khud hi chhupa jata hun main  
dil mujassam sher-o-naghma wo sarapa rang-o-bu  
kya fazaen hain ki jin mein hal hua jata hun main  
ta-kuja zabt-e-mohabbat ta-kuja dard-e-firaq  
rahm kar mujh par ki tera raaz kahlata hun main  
wah-re shauq-e-shahadat ku-e-qatil ki taraf  
gungunata raqs karta jhumta jata hun main  
ya wo surat khud jahan-e-rang-o-bu mahkum tha  
ya ye aalam apne sae se daba jata hun main  
dekhna is ishq ki ye turfa-kari dekhna  
wo jafa karte hain mujh par aur sharmata hun main  
ek dil hai aur tufan-e-hawadis ai 'jigar'  
ek shisha hai ki har patthar se takraata hun main  
