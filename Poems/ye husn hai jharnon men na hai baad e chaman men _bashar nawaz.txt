ye husn hai jharnon men na hai bad-e-chaman men  
jis husn se hai chand ravan nil-gagan men  
ai kaash kabhi qaid bhi hota mire fan men  
vo naghma-e-dil-kash ki hai avara pavan men  
uth kar tiri mahfil se ajab haal hua hai  
dil apna bahalta hai na basti men na ban men  
ik husn-e-mujassam ka vo pairahan-e-rangin  
dhal jaa.e dhanak jaise kisi chandr-kiran men  
ai nik.hat-e-avara zara tu hi bata de  
hai tazgi phulon men ki us shokh ke tan men  
dekha tha kahan us ko hamen yaad nahin hai  
tasvir si phirti hai magar ab bhi nayan men  
is daur men asan to na thi aisi ghazal bhi  
kuchh fan abhi zinda hai magar mulk-e-dakan men  
ye husn hai jharnon mein na hai baad-e-chaman mein  
jis husn se hai chand rawan nil-gagan mein  
ai kash kabhi qaid bhi hota mere fan mein  
wo naghma-e-dil-kash ki hai aawara pawan mein  
uth kar teri mahfil se ajab haal hua hai  
dil apna bahalta hai na basti mein na ban mein  
ek husn-e-mujassam ka wo pairahan-e-rangin  
dhal jae dhanak jaise kisi chandr-kiran mein  
ai nikhat-e-awara zara tu hi bata de  
hai tazgi phulon mein ki us shokh ke tan mein  
dekha tha kahan us ko hamein yaad nahin hai  
taswir si phirti hai magar ab bhi nayan mein  
is daur mein aasan to na thi aisi ghazal bhi  
kuchh fan abhi zinda hai magar mulk-e-dakan mein  
