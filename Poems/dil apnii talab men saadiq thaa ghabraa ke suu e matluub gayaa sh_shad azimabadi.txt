dil apni talab men sadiq tha ghabra ke su-e-matlub gaya  
dariya se ye moti nikla tha dariya hi men ja kar duub gaya  
ahval-e-javani piiri men kya arz karun ik qissa hai  
vo tarz ga.i vo vaz.a ga.i andaz gaya uslub gaya  
la-raib khamoshi ne teri tasir dikha di maston ko  
be-bak jo mai-kash tha saaqi us bazm se vo mahjub gaya  
be-rahila-va-be-zad-e-safar rahmat pe bharosa farma kar  
jo mulk-e-adam men basne ko is tarah gaya vo khuub gaya  
bad-hal bahut tha us par bhi ai yaar kisi ne li na khabar  
bad maar ke tere kuche se akhir ko tira majzub gaya  
rizvan ne kiya dar khuld ka va huren huiin sadqe aa aa kar  
ghilman ne qadam chume us ke jo teri taraf mansub gaya  
taqat jo nahin ab hairat se tasvir ka aalam rahta hai  
vo akhir-e-shab ki aah ga.i vo laghra-e-mahbub gaya  
yaan apni saza bhugti us ne rahmat ki nazar hogi us par  
har-chand khata-kar-e-ulfat kuche se tire ma.atub gaya  
hairat hai abas ai jo in besh-baha mansubon par  
is tarah ke moti tab nikle jab zer-e-zamin main duub gaya  
kya us ka sabab main arz karun kuchh vaqiye aise pesh aa.e  
main rota hua aaya tha yahan chup yaan se gaya mar.ub gaya  
kuche men tire ab 'shad' nahin le paak khuda ne ki ye zamin  
sad shukr sara-e-fani se akhir vo sag-e-ma.ayub gaya  
dil apni talab mein sadiq tha ghabra ke su-e-matlub gaya  
dariya se ye moti nikla tha dariya hi mein ja kar dub gaya  
ahwal-e-jawani piri mein kya arz karun ek qissa hai  
wo tarz gai wo waza gai andaz gaya uslub gaya  
la-raib khamoshi ne teri tasir dikha di maston ko  
be-bak jo mai-kash tha saqi us bazm se wo mahjub gaya  
be-rahila-wa-be-zad-e-safar rahmat pe bharosa farma kar  
jo mulk-e-adam mein basne ko is tarah gaya wo khub gaya  
bad-haal bahut tha us par bhi ai yar kisi ne li na khabar  
bad mar ke tere kuche se aakhir ko tera majzub gaya  
rizwan ne kiya dar khuld ka wa huren huin sadqe aa aa kar  
ghilman ne qadam chume us ke jo teri taraf mansub gaya  
taqat jo nahin ab hairat se taswir ka aalam rahta hai  
wo aakhir-e-shab ki aah gai wo laghra-e-mahbub gaya  
yan apni saza bhugti us ne rahmat ki nazar hogi us par  
har-chand khata-kar-e-ulfat kuche se tere matub gaya  
hairat hai abas ai jo in besh-baha mansubon par  
is tarah ke moti tab nikle jab zer-e-zamin main dub gaya  
kya us ka sabab main arz karun kuchh waqiye aise pesh aae  
main rota hua aaya tha yahan chup yan se gaya marub gaya  
kuche mein tere ab 'shad' nahin le pak khuda ne ki ye zamin  
sad shukr sara-e-fani se aakhir wo sag-e-mayub gaya  
