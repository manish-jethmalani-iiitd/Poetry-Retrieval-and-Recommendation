vo ada-e-dilbari ho ki nava-e-ashiqana  
jo dilon ko fat.h kar le vahi fateh-e-zamana  
ye tira jamal-e-kamil ye shabab ka zamana  
dil-e-dushmanan salamat dil-e-dostan nishana  
kabhi husn ki tabi.at na badal saka zamana  
vahi naz-e-be-niyazi vahi shan-e-khusravana  
main huun us maqam par ab ki firaq o vasl kaise  
mira ishq bhi kahani tira husn bhi fasana  
miri zindagi to guzri tire hijr ke sahare  
miri maut ko bhi pyare koi chahiye bahana  
tire ishq ki karamat ye agar nahin to kya hai  
kabhi be-adab na guzra mire paas se zamana  
tiri duuri o huzuri ka ye hai ajiib aalam  
abhi zindagi haqiqat abhi zindagi fasana  
mire ham-safir bulbul mira tera saath hi kya  
main zamir-e-dasht-o-dariya tu asir-e-ashiyana  
main vo saaf hi na kah duun jo hai farq mujh men tujh men  
tira dard dard-e-tanha mira gham gham-e-zamana  
tire dil ke tutne par hai kisi ko naaz kya kya  
tujhe ai 'jigar' mubarak ye shikast-e-fatehana  
wo ada-e-dilbari ho ki nawa-e-ashiqana  
jo dilon ko fath kar le wahi fateh-e-zamana  
ye tera jamal-e-kaamil ye shabab ka zamana  
dil-e-dushmanan salamat dil-e-dostan nishana  
kabhi husn ki tabiat na badal saka zamana  
wahi naz-e-be-niyazi wahi shan-e-khusrawana  
main hun us maqam par ab ki firaq o wasl kaise  
mera ishq bhi kahani tera husn bhi fasana  
meri zindagi to guzri tere hijr ke sahaare  
meri maut ko bhi pyare koi chahiye bahana  
tere ishq ki karamat ye agar nahin to kya hai  
kabhi be-adab na guzra mere pas se zamana  
teri duri o huzuri ka ye hai ajib aalam  
abhi zindagi haqiqat abhi zindagi fasana  
mere ham-safir bulbul mera tera sath hi kya  
main zamir-e-dasht-o-dariya tu asir-e-ashiyana  
main wo saf hi na kah dun jo hai farq mujh mein tujh mein  
tera dard dard-e-tanha mera gham gham-e-zamana  
tere dil ke tutne par hai kisi ko naz kya kya  
tujhe ai 'jigar' mubarak ye shikast-e-fatehana  
