duniya ki rivayat se begana nahin huun  
chhedo na mujhe main koi divana nahin huun  
is kasrat-e-gham par bhi mujhe hasrat-e-gham hai  
jo bhar ke chhalak jaa.e vo paimana nahin huun  
rudad-e-gham-e-ishq hai taaza mire dam se  
unvan-e-har-afasana huun afsana nahin huun  
ilzam-e-junun den na mujhe ahl-e-mohabbat  
main khud ye samajhta huun ki divana nahin huun  
main qa.el-e-khuddari-e-ulfat sahi lekin  
adab-e-mohabbat se to begana nahin huun  
hai barq-e-sar-e-tur se dil shola-ba-daman  
sham-e-sar-e-mahfil huun main parvana nahin huun  
hai gardish-e-saghar miri taqdir ka chakkar  
mohtaj-e-tavaf-e-dar-e-mai-khana nahin huun  
kanton se guzar jaata huun daman ko bacha kar  
phulon ki siyasat se main begana nahin huun  
lazzat-kash-e-nazzara 'shakil' apni nazar hai  
mahrum-e-jamal-e-rukh-e-janana nahin huun  
duniya ki riwayat se begana nahin hun  
chhedo na mujhe main koi diwana nahin hun  
is kasrat-e-gham par bhi mujhe hasrat-e-gham hai  
jo bhar ke chhalak jae wo paimana nahin hun  
rudad-e-gham-e-ishq hai taza mere dam se  
unwan-e-har-afasana hun afsana nahin hun  
ilzam-e-junun den na mujhe ahl-e-mohabbat  
main khud ye samajhta hun ki diwana nahin hun  
main qael-e-khuddari-e-ulfat sahi lekin  
aadab-e-mohabbat se to begana nahin hun  
hai barq-e-sar-e-tur se dil shola-ba-daman  
sham-e-sar-e-mahfil hun main parwana nahin hun  
hai gardish-e-saghar meri taqdir ka chakkar  
mohtaj-e-tawaf-e-dar-e-mai-khana nahin hun  
kanton se guzar jata hun daman ko bacha kar  
phulon ki siyasat se main begana nahin hun  
lazzat-kash-e-nazzara 'shakil' apni nazar hai  
mahrum-e-jamal-e-rukh-e-jaanana nahin hun  
