ye mo.ajiza bhi mohabbat kabhi dikha.e mujhe  
ki sang tujh pe gire aur zakhm aa.e mujhe  
main apne paanv tale raundta huun saa.e ko  
badan mira hi sahi dopahar na bhaa.e mujhe  
ba-rang-e-ud milegi use miri khushbu  
vo jab bhi chahe bade shauq se jala.e mujhe  
main ghar se teri tamanna pahan ke jab niklun  
barahna shahr men koi nazar na aa.e mujhe  
vahi to sab se ziyada hai nukta-chin mera  
jo muskura ke hamesha gale laga.e mujhe  
main apne dil se nikalun khayal kis kis ka  
jo tu nahin to koi aur yaad aa.e mujhe  
zamana dard ke sahra tak aaj le aaya  
guzar kar tiri zulfon ke saa.e saa.e mujhe  
vo mera dost hai saare jahan ko hai ma.alum  
dagha kare vo kisi se to sharm aa.e mujhe  
vo mehrban hai to iqrar kyuun nahin karta  
vo bad-guman hai to sau baar azma.e mujhe  
main apni zaat men nilam ho raha huun 'qatil'  
gham-e-hayat se kah do kharid laa.e mujhe  
ye moajiza bhi mohabbat kabhi dikhae mujhe  
ki sang tujh pe gire aur zakhm aae mujhe  
main apne panw tale raundta hun sae ko  
badan mera hi sahi dopahar na bhae mujhe  
ba-rang-e-ud milegi use meri khushbu  
wo jab bhi chahe bade shauq se jalae mujhe  
main ghar se teri tamanna pahan ke jab niklun  
barahna shahr mein koi nazar na aae mujhe  
wahi to sab se ziyaada hai nukta-chin mera  
jo muskura ke hamesha gale lagae mujhe  
main apne dil se nikalun khayal kis kis ka  
jo tu nahin to koi aur yaad aae mujhe  
zamana dard ke sahra tak aaj le aaya  
guzar kar teri zulfon ke sae sae mujhe  
wo mera dost hai sare jahan ko hai malum  
dagha kare wo kisi se to sharm aae mujhe  
wo mehrban hai to iqrar kyun nahin karta  
wo bad-guman hai to sau bar aazmae mujhe  
main apni zat mein nilam ho raha hun 'qatil'  
gham-e-hayat se kah do kharid lae mujhe  
