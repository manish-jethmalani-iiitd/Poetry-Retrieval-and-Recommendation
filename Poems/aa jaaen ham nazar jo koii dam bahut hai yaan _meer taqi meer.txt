aa jaa.en ham nazar jo koi dam bahut hai yaan  
mohlat hamen bisan-e-sharar kam bahut hai yaan  
yak lahza sina-kubi se fursat hamen nahin  
ya.ani ki dil ke jaane ka matam bahut hai yaan  
hasil hai kya siva.e tara.i ke dahr men  
uth asman tale se ki shabnam bahut hai yaan  
ma.il-ba-ghair hona tujh abru ka aib hai  
thi zor ye kaman vale kham-cham bahut hai yaan  
ham rah-ravan-e-rah-e-fana der rah chuke  
vaqfa bisan-e-sub.h koi dam bahut hai yaan  
is but-kade men ma.ani ka kis se karen saval  
aadam nahin hai surat-e-adam bahut hai yaan  
aalam men log milne ki gon ab nahin rahe  
har-chand aisa vaisa to aalam bahut hai yaan  
vaisa chaman se saada nikalta nahin koi  
rangini ek aur kham-o-cham bahut hai yaan  
ejaz-e-isvi se nahin bahas ishq men  
teri hi baat jaan mujassam bahut hai yaan  
mere halak karne ka gham hai abas tumhen  
tum shaad zindagani karo gham bahut hai yaan  
dil mat laga rukh-e-araq-alud yaar se  
a.ine ko utha ki zamin nam bahut hai yaan  
shayad ki kaam sub.h tak apna khinche na 'mir'  
ahval aaj shaam se darham bahut hai yaan  
aa jaen hum nazar jo koi dam bahut hai yan  
mohlat hamein bisan-e-sharar kam bahut hai yan  
yak lahza sina-kubi se fursat hamein nahin  
yani ki dil ke jaane ka matam bahut hai yan  
hasil hai kya siwae tarai ke dahr mein  
uth aasman tale se ki shabnam bahut hai yan  
mail-ba-ghair hona tujh abru ka aib hai  
thi zor ye kaman wale kham-cham bahut hai yan  
hum rah-rawan-e-rah-e-fana der rah chuke  
waqfa bisan-e-subh koi dam bahut hai yan  
is but-kade mein mani ka kis se karen sawal  
aadam nahin hai surat-e-adam bahut hai yan  
aalam mein log milne ki gon ab nahin rahe  
har-chand aisa waisa to aalam bahut hai yan  
waisa chaman se sada nikalta nahin koi  
rangini ek aur kham-o-cham bahut hai yan  
ejaz-e-iswi se nahin bahas ishq mein  
teri hi baat jaan mujassam bahut hai yan  
mere halak karne ka gham hai abas tumhein  
tum shad zindagani karo gham bahut hai yan  
dil mat laga rukh-e-araq-alud yar se  
aaine ko utha ki zamin nam bahut hai yan  
shayad ki kaam subh tak apna khinche na 'mir'  
ahwal aaj sham se darham bahut hai yan  
