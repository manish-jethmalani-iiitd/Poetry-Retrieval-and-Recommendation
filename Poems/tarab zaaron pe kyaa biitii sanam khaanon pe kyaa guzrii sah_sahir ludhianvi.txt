tarab-zaron pe kya biiti sanam-khanon pe kya guzri  
dil-e-zinda tire marhum armanon pe kya guzri  
zamin ne khuun ugla asman ne aag barsa.i  
jab insanon ke dil badle to insanon pe kya guzri  
hamen ye fikr un ki anjuman kis haal men hogi  
unhen ye gham ki un se chhut ke divanon pe kya guzri  
mira ilhad to khair ek la.anat tha so hai ab tak  
magar is alam-e-vahshat men imanon pe kya guzri  
ye manzar kaun sa manzar hai pahchana nahin jaata  
siyah-khanon se kuchh puchho shabistanon pe kya guzri  
chalo vo kufr ke ghar se salamat aa ga.e lekin  
khuda ki mumlikat men sokhta-janon pe kya guzri  
tarab-zaron pe kya biti sanam-khanon pe kya guzri  
dil-e-zinda tere marhum armanon pe kya guzri  
zamin ne khun ugla aasman ne aag barsai  
jab insanon ke dil badle to insanon pe kya guzri  
hamein ye fikr un ki anjuman kis haal mein hogi  
unhen ye gham ki un se chhut ke diwanon pe kya guzri  
mera ilhad to khair ek lanat tha so hai ab tak  
magar is aalam-e-wahshat mein imanon pe kya guzri  
ye manzar kaun sa manzar hai pahchana nahin jata  
siyah-khanon se kuchh puchho shabistanon pe kya guzri  
chalo wo kufr ke ghar se salamat aa gae lekin  
khuda ki mumlikat mein sokhta-jaanon pe kya guzri  
