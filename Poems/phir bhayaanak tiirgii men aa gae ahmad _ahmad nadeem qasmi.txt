phir bhayanak tirgi men aa ga.e  
ham gajar bajne se dhoka kha ga.e  
haa.e khvabon ki khayaban-saziyan  
aankh kya kholi chaman murjha ga.e  
kaun the akhir jo manzil ke qarib  
aa.ine ki chadaren phaila ga.e  
kis tajalli ka diya ham ko fareb  
kis dhundalke men hamen pahuncha ga.e  
un ka aana hashr se kuchh kam na tha  
aur jab palte qayamat dha ga.e  
ik paheli ka hamen de kar javab  
ik paheli ban ke har su chha ga.e  
phir vahi akhtar-shumari ka nizam  
ham to is takrar se ukta ga.e  
rahnumao raat abhi baaqi sahi  
aaj sayyare agar takra ga.e  
kya rasa nikli dua-e-ijtihad  
vo chhupate hi rahe ham pa ga.e  
bas vahi memar-e-farda hain 'nadim'  
jin ko mere valvale raas aa ga.e  
phir bhayanak tirgi mein aa gae  
hum gajar bajne se dhoka kha gae  
hae khwabon ki khayaban-saziyan  
aankh kya kholi chaman murjha gae  
kaun the aakhir jo manzil ke qarib  
aaine ki chadaren phaila gae  
kis tajalli ka diya hum ko fareb  
kis dhundalke mein hamein pahuncha gae  
un ka aana hashr se kuchh kam na tha  
aur jab palte qayamat dha gae  
ek paheli ka hamein de kar jawab  
ek paheli ban ke har su chha gae  
phir wahi akhtar-shumari ka nizam  
hum to is takrar se ukta gae  
rahnumao raat abhi baqi sahi  
aaj sayyare agar takra gae  
kya rasa nikli dua-e-ijtihad  
wo chhupate hi rahe hum pa gae  
bas wahi memar-e-farda hain 'nadim'  
jin ko mere walwale ras aa gae  
