'firaq' ik na.i surat nikal to sakti hai  
ba-qaul us aankh ke duniya badal to sakti hai  
tire khayal ko kuchh chup si lag ga.i varna  
kahaniyon se shab-e-gham bahal to sakti hai  
urus-e-dahr chale kha ke thokaren lekin  
qadam qadam pe javani ubal to sakti hai  
palat pade na kahin us nigah ka jaadu  
ki duub kar ye chhuri kuchh uchhal to sakti hai  
bujhe hue nahin itne bujhe hue dil bhi  
fasurdagi men tabi.at machal to sakti hai  
agar tu chahe to gham vaale shadman ho jaa.en  
nigah-e-yar ye hasrat nikal to sakti hai  
ab itni band nahin gham-kadon ki bhi rahen  
hava-e-kucha-e-mahbub chal to sakti hai  
kade hain kos bahut manzil-e-mohabbat ke  
mile na chhanv magar dhuup dhal to sakti hai  
hayat lau tah-e-daman-e-marg de utthi  
hava ki raah men ye sham.a jal to sakti hai  
kuchh aur maslahat-e-jazb-e-ishq hai varna  
kisi se chhut ke tabi.at sambhal to sakti hai  
azal se soi hai taqdir-e-ishq maut ki niind  
agar jaga.iye karvat badal to sakti hai  
gham-e-zamana-o-soz-e-nihan ki aanch to de  
agar na tuute ye zanjir gal to sakti hai  
sharik-e-sharm-o-haya kuchh hai bad-gumani-e-husn  
nazar utha ye jhijak si nikal to sakti hai  
kabhi vo mil na sakegi main ye nahin kahta  
vo aankh aankh men pad kar badal to sakti hai  
badalta jaa.e gham-e-rozgar ka markaz  
ye chaal gardish-e-ayyam chal to sakti hai  
vo be-niyaz sahi dil mata-e-hech sahi  
magar kisi ki javani machal to sakti hai  
tiri nigah sahara na de to baat hai aur  
ki girte girte bhi duniya sambhal to sakti hai  
ye zor-o-shor salamat tiri javani bhi  
ba-qaul ishq ke sanche men dhal to sakti hai  
suna hai barf ke tukde hain dil hasinon ke  
kuchh aanch pa ke ye chandi pighal to sakti hai  
hansi hansi men lahu thukte hain dil vaale  
ye sar-zamin magar la.al ugal to sakti hai  
jo tu ne tark-e-mohabbat ko ahl-e-dil se kaha  
hazar narm ho ye baat khal to sakti hai  
are vo maut ho ya zindagi mohabbat par  
na kuchh sahi kaf-e-afsos mal to sakti hai  
hain jis ke bal pe khade sarkashon ko vo dharti  
agar kuchal nahin sakti nigal to sakti hai  
hui hai garm lahu pi ke ishq ki talvar  
yuun hi jila.e ja ye shakh phal to sakti hai  
guzar rahi hai dabe paanv ishq ki devi  
subuk-ravi se jahan ko masal to sakti hai  
hayat se nigah-e-vapsin hai kuchh manus  
mire khayal se ankhon men pal to sakti hai  
na bhulna ye hai takhir husn ki takhir  
'firaq' aa.i hui maut tal to sakti hai  
'firaq' ek nai surat nikal to sakti hai  
ba-qaul us aankh ke duniya badal to sakti hai  
tere khayal ko kuchh chup si lag gai warna  
kahaniyon se shab-e-gham bahal to sakti hai  
urus-e-dahr chale kha ke thokaren lekin  
qadam qadam pe jawani ubal to sakti hai  
palat pade na kahin us nigah ka jadu  
ki dub kar ye chhuri kuchh uchhal to sakti hai  
bujhe hue nahin itne bujhe hue dil bhi  
fasurdagi mein tabiat machal to sakti hai  
agar tu chahe to gham wale shadman ho jaen  
nigah-e-yar ye hasrat nikal to sakti hai  
ab itni band nahin gham-kadon ki bhi rahen  
hawa-e-kucha-e-mahbub chal to sakti hai  
kade hain kos bahut manzil-e-mohabbat ke  
mile na chhanw magar dhup dhal to sakti hai  
hayat lau tah-e-daman-e-marg de utthi  
hawa ki rah mein ye shama jal to sakti hai  
kuchh aur maslahat-e-jazb-e-ishq hai warna  
kisi se chhut ke tabiat sambhal to sakti hai  
azal se soi hai taqdir-e-ishq maut ki nind  
agar jagaiye karwat badal to sakti hai  
gham-e-zamana-o-soz-e-nihan ki aanch to de  
agar na tute ye zanjir gal to sakti hai  
sharik-e-sharm-o-haya kuchh hai bad-gumani-e-husn  
nazar utha ye jhijak si nikal to sakti hai  
kabhi wo mil na sakegi main ye nahin kahta  
wo aankh aankh mein pad kar badal to sakti hai  
badalta jae gham-e-rozgar ka markaz  
ye chaal gardish-e-ayyam chal to sakti hai  
wo be-niyaz sahi dil mata-e-hech sahi  
magar kisi ki jawani machal to sakti hai  
teri nigah sahaara na de to baat hai aur  
ki girte girte bhi duniya sambhal to sakti hai  
ye zor-o-shor salamat teri jawani bhi  
ba-qaul ishq ke sanche mein dhal to sakti hai  
suna hai barf ke tukde hain dil hasinon ke  
kuchh aanch pa ke ye chandi pighal to sakti hai  
hansi hansi mein lahu thukte hain dil wale  
ye sar-zamin magar lal ugal to sakti hai  
jo tu ne tark-e-mohabbat ko ahl-e-dil se kaha  
hazar narm ho ye baat khal to sakti hai  
are wo maut ho ya zindagi mohabbat par  
na kuchh sahi kaf-e-afsos mal to sakti hai  
hain jis ke bal pe khade sarkashon ko wo dharti  
agar kuchal nahin sakti nigal to sakti hai  
hui hai garm lahu pi ke ishq ki talwar  
yun hi jilae ja ye shakh phal to sakti hai  
guzar rahi hai dabe panw ishq ki dewi  
subuk-rawi se jahan ko masal to sakti hai  
hayat se nigah-e-wapsin hai kuchh manus  
mere khayal se aankhon mein pal to sakti hai  
na bhulna ye hai takhir husn ki takhir  
'firaq' aai hui maut tal to sakti hai  
