be-vaj.h na.iin hai aa.ina har baar dekhna  
koi dam ko phulta hai ye gulzar dekhna  
nargis ki tarah khaak meri ugen hain chashm  
tuk aan ke ye hasrat-e-didar dekhna  
khinche to tegh hai haram-e-dil ke said par  
ai ishq par bhala tu mujhe maar dekhna  
hai naqs-e-jan diid tira par yahi hai dhun  
ji jaao yaar ho mujhe yak-bar dekhna  
ai tifl-e-ashk hai falak-e-haftamin pa arsh  
aage qadam na rakhiyo tu zinhar dekhna  
puchhe khuda sabab jo mire ishtiyaq ka  
meri zaban se ho yahi iz.har dekhna  
har naqsh-e-pa pe tadpe hai yaaro har ek dil  
tuk vaste khuda ke ye raftar dekhna  
karta to hai tu aan ke 'sauda' se ikhtilat  
koi lahr aa ga.i to mire yaar dekhna  
tujh bin ajab ma.ash hai 'sauda' ka in dinon  
tu bhi tuk us ko ja ke sitamgar dekhna  
ne harf o ne hikayat o ne sher o ne sukhan  
ne sair-e-bagh o ne gul-o-gulzar dekhna  
khamosh apne kalba-e-ahzan men roz o shab  
tanha pade hue dar-o-divar dekhna  
ya ja ke us gali men jahan tha tira guzar  
le sub.h ta-ba-sham ka.i baar dekhna  
taskin-e-dil na is men bhi paa.i to bahr-e-shaghl  
padhna ye sher gar kabhu ash.ar dekhna  
kahte the ham na dekh saken roz-e-hijr ko  
par jo khuda dikha.e so na-char dekhna  
be-wajh nain hai aaina har bar dekhna  
koi dam ko phulta hai ye gulzar dekhna  
nargis ki tarah khak meri ugen hain chashm  
tuk aan ke ye hasrat-e-didar dekhna  
khinche to tegh hai haram-e-dil ke said par  
ai ishq par bhala tu mujhe mar dekhna  
hai naqs-e-jaan did tera par yahi hai dhun  
ji jao yar ho mujhe yak-bar dekhna  
ai tifl-e-ashk hai falak-e-haftamin pa arsh  
aage qadam na rakhiyo tu zinhaar dekhna  
puchhe khuda sabab jo mere ishtiyaq ka  
meri zaban se ho yahi izhaar dekhna  
har naqsh-e-pa pe tadpe hai yaro har ek dil  
tuk waste khuda ke ye raftar dekhna  
karta to hai tu aan ke 'sauda' se ikhtilat  
koi lahr aa gai to mere yar dekhna  
tujh bin ajab maash hai 'sauda' ka in dinon  
tu bhi tuk us ko ja ke sitamgar dekhna  
ne harf o ne hikayat o ne sher o ne sukhan  
ne sair-e-bagh o ne gul-o-gulzar dekhna  
khamosh apne kalba-e-ahzan mein roz o shab  
tanha pade hue dar-o-diwar dekhna  
ya ja ke us gali mein jahan tha tera guzar  
le subh ta-ba-sham kai bar dekhna  
taskin-e-dil na is mein bhi pai to bahr-e-shaghl  
padhna ye sher gar kabhu ashaar dekhna  
kahte the hum na dekh saken roz-e-hijr ko  
par jo khuda dikhae so na-chaar dekhna  
