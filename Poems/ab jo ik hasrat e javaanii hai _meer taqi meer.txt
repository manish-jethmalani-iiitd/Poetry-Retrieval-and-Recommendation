ab jo ik hasrat-e-javani hai  
umr-e-rafta ki ye nishani hai  
rashk-e-yusuf hai aah vaqt-e-aziz  
umr ik bar-e-karvani hai  
girya har vaqt ka nahin be-hech  
dil men koi gham-e-nihani hai  
ham qafas-zad qaidi hain varna  
ta chaman ek par-fishani hai  
us ki shamshir tez hai hamdam  
mar rahenge jo zindagani hai  
gham-o-ranj-o-alam niko yaan se  
sab tumhari hi mehrbani hai  
khaak thi maujzan jahan men aur  
ham ko dhoka ye tha ki paani hai  
yaan hue 'mir' tum barabar khaak  
vaan vahi naaz o sargirani hai  
ab jo ek hasrat-e-jawani hai  
umr-e-rafta ki ye nishani hai  
rashk-e-yusuf hai aah waqt-e-aziz  
umr ek bar-e-karwani hai  
girya har waqt ka nahin be-hech  
dil mein koi gham-e-nihani hai  
hum qafas-zad qaidi hain warna  
ta chaman ek par-fishani hai  
us ki shamshir tez hai hamdam  
mar rahenge jo zindagani hai  
gham-o-ranj-o-alam niko yan se  
sab tumhaari hi mehrbani hai  
khak thi maujzan jahan mein aur  
hum ko dhoka ye tha ki pani hai  
yan hue 'mir' tum barabar khak  
wan wahi naz o sargirani hai  
