khvab ke phulon ki ta.abiren kahani ho ga.iin  
khuun thanda pad gaya ankhen purani ho ga.iin  
jis ka chehra tha chamakte mausamon ki aarzu  
us ki tasviren bhi auraq-e-khizani ho ga.iin  
dil bhar aaya kaghaz-e-khali ki surat dekh kar  
jin ko likhna tha vo sab baten zabani ho ga.iin  
jo muqaddar tha use to rokna bas men na tha  
un ka kya karte jo baten na-gahani ho ga.iin  
rah gaya 'mushtaq' dil men rang-e-yad-e-raftagan  
phuul mahnge ho ga.e qabren purani ho ga.iin  
khwab ke phulon ki tabiren kahani ho gain  
khun thanda pad gaya aankhen purani ho gain  
jis ka chehra tha chamakte mausamon ki aarzu  
us ki taswiren bhi auraq-e-khizani ho gain  
dil bhar aaya kaghaz-e-khali ki surat dekh kar  
jin ko likhna tha wo sab baaten zabani ho gain  
jo muqaddar tha use to rokna bas mein na tha  
un ka kya karte jo baaten na-gahani ho gain  
rah gaya 'mushtaq' dil mein rang-e-yaad-e-raftagan  
phul mahnge ho gae qabren purani ho gain  
