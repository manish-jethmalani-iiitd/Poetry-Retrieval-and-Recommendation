na us ko bhuul paa.e hain na ham ne yaad rakkha hai  
dil-e-barbad ko is tarha se abad rakkha hai  
jhamele aur bhi suljhane vaale hain ka.i pahle  
aur us ke vasl ki khvahish ko sab se baad rakkha hai  
ruka rahta hai charon samt ashk o aah ka mausam  
ravan har lahza karobar-e-abr-o-bad rakkha hai  
phir is ki kamyabi ka koi imkan hi kya ho  
agar us shokh par daava hi be-buniyad rakkha hai  
khizan ke khushk patte jis men din-bhar khadkhadate hain  
isi mausam ka naam ab ke bahar-ijad rakkha hai  
ye kya kam hai ki ham hain to sahi fahrist men us ki  
bhale na-shad rakkha hai ki ham ko shaad rakkha hai  
jise lafz-e-mohabbat ke ma.ani tak nahin aate  
use apne liye ham ne yahan ustad rakkha hai  
javab apne ko chahe jo bhi vo malbus pahna.e  
saval is dil ne us ke aage madar-zad rakkha hai  
'zafar' itna hi kaafi hai jo vo raazi rahe ham par  
kamar apni pe koi bojh ham ne laad rakkha hai  
na us ko bhul pae hain na hum ne yaad rakkha hai  
dil-e-barbaad ko is tarha se aabaad rakkha hai  
jhamele aur bhi suljhane wale hain kai pahle  
aur us ke wasl ki khwahish ko sab se baad rakkha hai  
ruka rahta hai chaaron samt ashk o aah ka mausam  
rawan har lahza karobar-e-abr-o-baad rakkha hai  
phir is ki kaamyabi ka koi imkan hi kya ho  
agar us shokh par dawa hi be-buniyaad rakkha hai  
khizan ke khushk patte jis mein din-bhar khadkhadate hain  
isi mausam ka nam ab ke bahaar-ijad rakkha hai  
ye kya kam hai ki hum hain to sahi fahrist mein us ki  
bhale na-shad rakkha hai ki hum ko shad rakkha hai  
jise lafz-e-mohabbat ke maani tak nahin aate  
use apne liye hum ne yahan ustad rakkha hai  
jawab apne ko chahe jo bhi wo malbus pahnae  
sawal is dil ne us ke aage madar-zad rakkha hai  
'zafar' itna hi kafi hai jo wo raazi rahe hum par  
kamar apni pe koi bojh hum ne lad rakkha hai  
