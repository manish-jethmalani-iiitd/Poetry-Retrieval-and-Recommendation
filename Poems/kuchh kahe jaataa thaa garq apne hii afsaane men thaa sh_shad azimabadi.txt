kuchh kahe jaata tha gharq apne hi afsane men tha  
marte marte hosh baaqi tere divane men tha  
haa.e vo khud-raftagi uljhe hue sab sar ke baal  
vo kisi men ab kahan jo tere divane men tha  
jis taraf jaa.e nazar apna hi jalva tha ayaan  
jism men ham the ki vahshi a.ina-khane men tha  
boriya tha kuchh shabina mai thi ya tuute subu  
aur kya is ke siva maston ke virane men tha  
hanste hanste ro diya karte the sab be-ikhtiyar  
ik na.i tarkib ka dard apne afsane men tha  
sun chuke jab haal mera le ke angda.i kaha  
kis ghazab ka dard zalim tere afsane men tha  
duun ki leta to hai zahid magar main kya kahun  
muttaqi saaqi se badh kar kaun mai-khane men tha  
paas tha zanjir tak ka tauq par kya munhasir  
vo kisi men ab kahan jo tere divane men tha  
der tak main taktaki bandhe hue dekha kiya  
chehra-e-saqii numayan saaf paimane men tha  
haa.e parvane ka vo jalna vo rona sham.a ka  
main ne roka varna kya aansu nikal aane men tha  
khud-gharaz duniya ki halat qabil-e-ibrat thi 'shad'  
lutf milne ka na apne men na begane men tha  
'shad' kuchh puchho na mujh se mere dil ke daagh ko  
timtimata sa charagh ik apne virane men tha  
kuchh kahe jata tha gharq apne hi afsane mein tha  
marte marte hosh baqi tere diwane mein tha  
hae wo khud-raftagi uljhe hue sab sar ke baal  
wo kisi mein ab kahan jo tere diwane mein tha  
jis taraf jae nazar apna hi jalwa tha ayan  
jism mein hum the ki wahshi aaina-khane mein tha  
boriya tha kuchh shabina mai thi ya tute subu  
aur kya is ke siwa maston ke virane mein tha  
hanste hanste ro diya karte the sab be-ikhtiyar  
ek nai tarkib ka dard apne afsane mein tha  
sun chuke jab haal mera le ke angdai kaha  
kis ghazab ka dard zalim tere afsane mein tha  
dun ki leta to hai zahid magar main kya kahun  
muttaqi saqi se badh kar kaun mai-khane mein tha  
pas tha zanjir tak ka tauq par kya munhasir  
wo kisi mein ab kahan jo tere diwane mein tha  
der tak main taktaki bandhe hue dekha kiya  
chehra-e-saqii numayan saf paimane mein tha  
hae parwane ka wo jalna wo rona shama ka  
main ne roka warna kya aansu nikal aane mein tha  
khud-gharaz duniya ki haalat qabil-e-ibrat thi 'shad'  
lutf milne ka na apne mein na begane mein tha  
'shad' kuchh puchho na mujh se mere dil ke dagh ko  
timtimata sa charagh ek apne virane mein tha  
