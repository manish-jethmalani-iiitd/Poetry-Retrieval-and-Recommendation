jis sar ko ghurur aaj hai yaan taj-vari ka  
kal us pe yahin shor hai phir nauhagari ka  
sharminda tire rukh se hai rukhsar pari ka  
chalta nahin kuchh aage tire kabk-e-dari ka  
afaq ki manzil se gaya kaun salamat  
asbab luta raah men yaan har safari ka  
zindan men bhi shorish na ga.i apne junun ki  
ab sang mudava hai is ashufta-sari ka  
har zakhm-e-jigar davar-e-mahshar se hamara  
insaf-talab hai tiri bedad-gari ka  
apni to jahan aankh ladi phir vahin dekho  
a.ine ko lapka hai pareshan-nazari ka  
sad mausam-e-gul ham ko tah-e-bal hi guzre  
maqdur na dekha kabhu be-bal-o-pari ka  
is rang se jhamke hai palak par ki kahe tu  
tukda hai mira ashk aqiq-e-jigari ka  
kal sair kiya ham ne samundar ko bhi ja kar  
tha dast-e-nigar panja-e-mizhgan ki tari ka  
le saans bhi ahista ki nazuk hai bahut kaam  
afaq ki is kargah-e-shishagari ka  
tuk 'mir'-e-jigar-sokhta ki jald khabar le  
kya yaar bharosa hai charagh-e-sahari ka  
jis sar ko ghurur aaj hai yan taj-wari ka  
kal us pe yahin shor hai phir nauhagari ka  
sharminda tere rukh se hai rukhsar pari ka  
chalta nahin kuchh aage tere kabk-e-dari ka  
aafaq ki manzil se gaya kaun salamat  
asbab luta rah mein yan har safari ka  
zindan mein bhi shorish na gai apne junun ki  
ab sang mudawa hai is aashufta-sari ka  
har zakhm-e-jigar dawar-e-mahshar se hamara  
insaf-talab hai teri bedad-gari ka  
apni to jahan aankh ladi phir wahin dekho  
aaine ko lapka hai pareshan-nazari ka  
sad mausam-e-gul hum ko tah-e-baal hi guzre  
maqdur na dekha kabhu be-baal-o-pari ka  
is rang se jhamke hai palak par ki kahe tu  
tukda hai mera ashk aqiq-e-jigari ka  
kal sair kiya hum ne samundar ko bhi ja kar  
tha dast-e-nigar panja-e-mizhgan ki tari ka  
le sans bhi aahista ki nazuk hai bahut kaam  
aafaq ki is kargah-e-shishagari ka  
tuk 'mir'-e-jigar-sokhta ki jald khabar le  
kya yar bharosa hai charagh-e-sahari ka  
