tire jamal-e-haqiqat ki taab hi na hui  
hazar baar nigah ki magar kabhi na hui  
tiri khushi se agar gham men bhi khushi na hui  
vo zindagi to mohabbat ki zindagi na hui  
kahan vo shokh mulaqat khud se bhi na hui  
bas ek baar hui aur phir kabhi na hui  
vo ham hain ahl-e-mohabbat ki jaan se dil se  
bahut bukhar uthe aankh shabnami na hui  
thahar thahar dil-e-betab pyaar to kar luun  
ab us ke ba.ad mulaqat phir hui na hui  
mire khayal se bhi aah mujh ko buad raha  
hazar tarah se chaha barabari na hui  
ham apni rindi-o-ta.at pe khaak naaz karen  
qubul-e-hazrat-e-sultan hui hui na hui  
koi badhe na badhe ham to jaan dete hain  
phir aisi chashm-e-tavajjoh hui hui na hui  
tamam harf-o-hikayat tamam dida-o-dil  
is ehtimam pe bhi sharh-e-ashiqi na hui  
fasurda-khatiri-e-ishq ai ma.az-allah  
khayal-e-yar se bhi kuchh shaguftagi na hui  
tiri nigah-e-karam ko bhi aazma dekha  
aziyyaton men na honi thi kuchh kami na hui  
kisi ki mast-nigahi ne haath thaam liya  
sharik-e-hal jahan meri be-khudi na hui  
saba ye un se hamara payam kah dena  
ga.e ho jab se yahan sub.h o shaam hi na hui  
vo kuchh sahi na sahi phir bhi zahid-e-nadan  
bade-badon se mohabbat men kafiri na hui  
idhar se bhi hai siva kuchh udhar ki majburi  
ki ham ne aah to ki un se aah bhi na hui  
khayal-e-yar salamat tujhe khuda rakkhe  
tire baghair kabhi ghar men raushni na hui  
ga.e the ham bhi 'jigar' jalva-gah-e-janan men  
vo puchhte hi rahe ham se baat bhi na hui  
tere jamal-e-haqiqat ki tab hi na hui  
hazar bar nigah ki magar kabhi na hui  
teri khushi se agar gham mein bhi khushi na hui  
wo zindagi to mohabbat ki zindagi na hui  
kahan wo shokh mulaqat khud se bhi na hui  
bas ek bar hui aur phir kabhi na hui  
wo hum hain ahl-e-mohabbat ki jaan se dil se  
bahut bukhar uthe aankh shabnami na hui  
thahar thahar dil-e-betab pyar to kar lun  
ab us ke baad mulaqat phir hui na hui  
mere khayal se bhi aah mujh ko buad raha  
hazar tarah se chaha barabari na hui  
hum apni rindi-o-taat pe khak naz karen  
qubul-e-hazrat-e-sultan hui hui na hui  
koi badhe na badhe hum to jaan dete hain  
phir aisi chashm-e-tawajjoh hui hui na hui  
tamam harf-o-hikayat tamam dida-o-dil  
is ehtimam pe bhi sharh-e-ashiqi na hui  
fasurda-khatiri-e-ishq ai maaz-allah  
khayal-e-yar se bhi kuchh shaguftagi na hui  
teri nigah-e-karam ko bhi aazma dekha  
aziyyaton mein na honi thi kuchh kami na hui  
kisi ki mast-nigahi ne hath tham liya  
sharik-e-haal jahan meri be-khudi na hui  
saba ye un se hamara payam kah dena  
gae ho jab se yahan subh o sham hi na hui  
wo kuchh sahi na sahi phir bhi zahid-e-nadan  
bade-badon se mohabbat mein kafiri na hui  
idhar se bhi hai siwa kuchh udhar ki majburi  
ki hum ne aah to ki un se aah bhi na hui  
khayal-e-yar salamat tujhe khuda rakkhe  
tere baghair kabhi ghar mein raushni na hui  
gae the hum bhi 'jigar' jalwa-gah-e-jaanan mein  
wo puchhte hi rahe hum se baat bhi na hui  
