yaad kya dast-e-hunar hai ki sanvarta gaya main  
us ko socha to use yaad hi karta gaya main  
is ko tahzib-e-junun kahiye ki mujh se pahle  
jaise bikhre hain sabhi log bikharta gaya main  
naqsh kitne the ki ma.adum hue silsila-var  
aur har naqsh ke pahle se ubharta gaya main  
ek tasvir bana.i thi mukammal na hui  
ek hi rang lahu rang tha bharta gaya main  
harf-e-iqrar hi kahta raha be-khaufi se  
ya.ani inkar ke ashob se darta gaya main  
daman-e-vaqt se sau harf-e-sata.ish bhi chune  
aur ilzam sabhi vaqt pe dharta gaya main  
apne andar ke talatum ne rakha hai abad  
khud hi iqrar kiya khud hi mukarta gaya main  
mujh men har lamha fuzun-tar hua andoh-e-jamal  
aur tasvir ke manind sanvarta gaya main  
har nafas badhta gaya us ki tamanna ka kharosh  
lamha lamha isi vahshat men nikharta gaya main  
zindagi ku-e-malamat hai koi kya thahre  
apni hi vaz.a ka main huun so thaharta gaya main  
yaad kya dast-e-hunar hai ki sanwarta gaya main  
us ko socha to use yaad hi karta gaya main  
is ko tahzib-e-junun kahiye ki mujh se pahle  
jaise bikhre hain sabhi log bikharta gaya main  
naqsh kitne the ki madum hue silsila-war  
aur har naqsh ke pahle se ubharta gaya main  
ek taswir banai thi mukammal na hui  
ek hi rang lahu rang tha bharta gaya main  
harf-e-iqrar hi kahta raha be-khaufi se  
yani inkar ke aashob se darta gaya main  
daman-e-waqt se sau harf-e-sataish bhi chune  
aur ilzam sabhi waqt pe dharta gaya main  
apne andar ke talatum ne rakha hai aabaad  
khud hi iqrar kiya khud hi mukarta gaya main  
mujh mein har lamha fuzun-tar hua andoh-e-jamal  
aur taswir ke manind sanwarta gaya main  
har nafas badhta gaya us ki tamanna ka kharosh  
lamha lamha isi wahshat mein nikharta gaya main  
zindagi ku-e-malamat hai koi kya thahre  
apni hi waza ka main hun so thaharta gaya main  
