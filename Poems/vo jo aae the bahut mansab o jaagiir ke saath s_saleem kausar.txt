vo jo aa.e the bahut mansab-o-jagir ke saath  
kaise chup-chap khade hain tiri tasvir ke saath  
sirf zindan ki hikayat hi pe ma.amur nahin  
ek tarikh safar karti hai zanjir ke saath  
ab ke suraj ki riha.i men badi der lagi  
varna main ghar se nikalta nahin takhir ke saath  
tujh ko qismat se to main jiit chuka huun kab ka  
shayad ab ke mujhe ladna pade taqdir ke saath  
ab kisi aur gavahi ki zarurat hi nahin  
jurm khud bol raha hai tiri tahrir ke saath  
dekhte kuchh hain dikhate hamen kuchh hain ki yahan  
koi rishta hi nahin khvab ka tabir ke saath  
ab jahan teri imarat ki haden milti hain  
ek budhiya ka makan tha usi jagir ke saath  
ye to hona hi tha mahtab-e-tamasha phir bhi  
kitne dil tuut ga.e hain tiri taskhir ke saath  
yaad bhi abr-e-mohabbat ki tarah hoti hai  
ek saaya sa chala jaata hai rahgir ke saath  
wo jo aae the bahut mansab-o-jagir ke sath  
kaise chup-chap khade hain teri taswir ke sath  
sirf zindan ki hikayat hi pe mamur nahin  
ek tarikh safar karti hai zanjir ke sath  
ab ke suraj ki rihai mein badi der lagi  
warna main ghar se nikalta nahin takhir ke sath  
tujh ko qismat se to main jit chuka hun kab ka  
shayad ab ke mujhe ladna pade taqdir ke sath  
ab kisi aur gawahi ki zarurat hi nahin  
jurm khud bol raha hai teri tahrir ke sath  
dekhte kuchh hain dikhate hamein kuchh hain ki yahan  
koi rishta hi nahin khwab ka tabir ke sath  
ab jahan teri imarat ki haden milti hain  
ek budhiya ka makan tha usi jagir ke sath  
ye to hona hi tha mahtab-e-tamasha phir bhi  
kitne dil tut gae hain teri taskhir ke sath  
yaad bhi abr-e-mohabbat ki tarah hoti hai  
ek saya sa chala jata hai rahgir ke sath  
