tha musta.ar husn se us ke jo nuur tha  
khurshid men bhi us hi ka zarra zuhur tha  
hangama garm-kun jo dil-e-na-subur tha  
paida har ek naale se shor-e-nushur tha  
pahuncha jo aap ko to main pahuncha khuda ke ta.iin  
malum ab hua ki bahut main bhi duur tha  
atish buland dil ki na thi varna ai kalim  
yak sho.ala barq-e-khiraman-e-sad-koh-e-tur tha  
majlis men raat ek tire partave baghair  
kya sham.a kya patang har ik be-huzur tha  
us fasl men ki gul ka gareban bhi hai hava  
divana ho gaya so bahut zi-shu.ur tha  
mun.im ke paas qaqum o sanjab tha to kya  
us rind ki bhi raat guzar ga.i jo uur tha  
ham khaak men mile to mile lekin ai sip.har  
us shokh ko bhi raah pe laana zarur tha  
kal paanv ek kasa-e-sar par jo aa gaya  
yaksar vo ustukhvan shikaston se chuur tha  
kahne laga ki dekh ke chal raah be-khabar  
main bhi kabhu kisu ka sar-e-pur-ghurur tha  
tha vo to rashk-e-hur-e-bahishti hamin men 'mir'  
samjhe na ham to fahm ka apni qusur tha  
tha mustaar husn se us ke jo nur tha  
khurshid mein bhi us hi ka zarra zuhur tha  
hangama garm-kun jo dil-e-na-subur tha  
paida har ek nale se shor-e-nushur tha  
pahuncha jo aap ko to main pahuncha khuda ke tain  
malum ab hua ki bahut main bhi dur tha  
aatish buland dil ki na thi warna ai kalim  
yak shoala barq-e-khiraman-e-sad-koh-e-tur tha  
majlis mein raat ek tere partawe baghair  
kya shama kya patang har ek be-huzur tha  
us fasl mein ki gul ka gareban bhi hai hawa  
diwana ho gaya so bahut zi-shuur tha  
munim ke pas qaqum o sanjab tha to kya  
us rind ki bhi raat guzar gai jo ur tha  
hum khak mein mile to mile lekin ai siphar  
us shokh ko bhi rah pe lana zarur tha  
kal panw ek kasa-e-sar par jo aa gaya  
yaksar wo ustukhwan shikaston se chur tha  
kahne laga ki dekh ke chal rah be-khabar  
main bhi kabhu kisu ka sar-e-pur-ghurur tha  
tha wo to rashk-e-hur-e-bahishti hamin mein 'mir'  
samjhe na hum to fahm ka apni qusur tha  
