chehre pe na ye naqab dekha  
parde men tha aftab dekha  
kyuun kar na bikun main haath us ke  
yusuf ki tarah main khvab dekha  
kuchh main hi nahin huun, ek aalam  
us ke liye yaan kharab dekha  
dil tu ne abas likha tha naama  
jo un ne diya javab dekha  
be-jurm o gunah qatl-e-ashiq  
maz.hab men tire savab dekha  
kuchh hove to ho adam men rahat  
hasti men to ham azaab dekha  
jis chashm ne mujh taraf nazar ki  
us chashm ko main pur-ab dekha  
hairan vo tere ishq men hai  
yaan ham ne jo shaikh o shaab dekha  
bhula hai vo dil se lutf us ka  
'sauda' ne ye jab itaab dekha  
chehre pe na ye naqab dekha  
parde mein tha aaftab dekha  
kyun kar na bikun main hath us ke  
yusuf ki tarah main khwab dekha  
kuchh main hi nahin hun, ek aalam  
us ke liye yan kharab dekha  
dil tu ne abas likha tha nama  
jo un ne diya jawab dekha  
be-jurm o gunah qatl-e-ashiq  
mazhab mein tere sawab dekha  
kuchh howe to ho adam mein rahat  
hasti mein to hum azab dekha  
jis chashm ne mujh taraf nazar ki  
us chashm ko main pur-ab dekha  
hairan wo tere ishq mein hai  
yan hum ne jo shaikh o shab dekha  
bhula hai wo dil se lutf us ka  
'sauda' ne ye jab itab dekha  
