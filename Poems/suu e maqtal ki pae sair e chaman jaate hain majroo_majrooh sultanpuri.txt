su-e-maqtal ki pa.e sair-e-chaman jaate hain  
ahl-e-dil jam-ba-kaf sar-ba-kafan jaate hain  
aa ga.i fasl-e-junun kuchh to karo divano  
abr sahra ki taraf saya-fagan jaate hain  
us ko dekha nahin tum ne ki yahi kucha o raah  
shakh-e-gul shokhi-e-raftar se ban jaate hain  
vo agar baat na puchhe to karen kya ham bhi  
aap hi ruthte hain aap hi man jaate hain  
bulbulo apni nava faiz hai un ankhon ka  
jin se ham sikhne andaz-e-sukhan jaate hain  
jo thaharti to zara chalte saba ke hamrah  
yuun bhi ham roz kahan su-e-chaman jaate hain  
lut gaya qafila-e-ahl-e-junun bhi shayad  
log hathon men liye tar-e-rasan jaate hain  
rok sakta hamen zindan-e-bala kya 'majruh'  
ham to avaz hain divar se chhan jaate hain  
su-e-maqtal ki pae sair-e-chaman jate hain  
ahl-e-dil jam-ba-kaf sar-ba-kafan jate hain  
aa gai fasl-e-junun kuchh to karo diwano  
abr sahra ki taraf saya-fagan jate hain  
us ko dekha nahin tum ne ki yahi kucha o rah  
shakh-e-gul shokhi-e-raftar se ban jate hain  
wo agar baat na puchhe to karen kya hum bhi  
aap hi ruthte hain aap hi man jate hain  
bulbulo apni nawa faiz hai un aankhon ka  
jin se hum sikhne andaz-e-sukhan jate hain  
jo thaharti to zara chalte saba ke hamrah  
yun bhi hum roz kahan su-e-chaman jate hain  
lut gaya qafila-e-ahl-e-junun bhi shayad  
log hathon mein liye tar-e-rasan jate hain  
rok sakta hamein zindan-e-bala kya 'majruh'  
hum to aawaz hain diwar se chhan jate hain  
