zamana aaya hai be-hijabi ka aam didar-e-yar hoga  
sukut tha parda-dar jis ka vo raaz ab ashkar hoga  
guzar gaya ab vo daur saaqi ki chhup ke piite the piine vaale  
banega saara jahan mai-khana har koi bada-khvar hoga  
kabhi jo avara-e-junun the vo bastiyon men phir aa basenge  
barahna-pa.i vahi rahegi magar naya khar-zar hoga  
suna diya gosh-e-muntazir ko hijaz ki khamushi ne akhir  
jo ahd sahra.iyon se bandha gaya tha phir ustuvar hoga  
nikal ke sahra se jis ne ruuma ki saltanat ko ulat diya tha  
suna hai ye qudsiyon se main ne vo sher phir hoshiyar hoga  
kiya mira tazkira jo saaqi ne bada-khvaron ki anjuman men  
to pir-e-mai-khana sun ke kahne laga ki munh phat hai khaar hoga  
dayar-e-maghrib ke rahne vaalo khuda ki basti dukan nahin hai  
khara jise tum samajh rahe ho vo ab zar-e-kam-ayar hoga  
tumhari tahzib apne khanjar se aap hi khud-kushi karegi  
jo shakh-e-nazuk pe ashiyana banega na-pa.edar hoga  
safina-e-barg-e-gul bana lega qafila mor-e-na-tavan ka  
hazar maujon ki ho kashakash magar ye dariya se paar hoga  
chaman men laala dikhata phirta hai daagh apna kali kali ko  
ye janta hai ki is dikhave se dil-jalon men shumar hoga  
jo ek tha ai nigah tu ne hazar kar ke hamen dikhaya  
yahi agar kaifiyat hai teri to phir kise e'tibar hoga  
kaha jo qamri se main ne ik din yahan ke azad pa-ba-gil hain  
to ghunche kahne lage hamare chaman ka ye razdar hoga  
khuda ke ashiq to hain hazaron banon men phirte hain maare maare  
main us ka banda banunga jis ko khuda ke bandon se pyaar hoga  
ye rasm-e-barham fana hai ai dil gunah hai jumbish-e-nazar bhi  
rahegi kya aabru hamari jo tu yahan be-qarar hoga  
main zulmat-e-shab men le ke niklunga apne darmanda karvan ko  
shah nishan hogi aah meri nafas mira sho.ala baar hoga  
nahin hai ghair-az numud kuchh bhi jo mudda.a teri zindagi ka  
tu ik nafas men jahan se mitna tujhe misal-e-sharar hoga  
na puchh 'iqbal' ka thikana abhi vahi kaifiyat hai us ki  
kahin sar-e-rahguzar baitha sitam-kash-e-intizar hoga  
zamana aaya hai be-hijabi ka aam didar-e-yar hoga  
sukut tha parda-dar jis ka wo raaz ab aashkar hoga  
guzar gaya ab wo daur saqi ki chhup ke pite the pine wale  
banega sara jahan mai-khana har koi baada-khwar hoga  
kabhi jo aawara-e-junun the wo bastiyon mein phir aa basenge  
barahna-pai wahi rahegi magar naya khar-zar hoga  
suna diya gosh-e-muntazir ko hijaz ki khamushi ne aakhir  
jo ahd sahraiyon se bandha gaya tha phir ustuwar hoga  
nikal ke sahra se jis ne ruma ki saltanat ko ulat diya tha  
suna hai ye qudsiyon se main ne wo sher phir hoshiyar hoga  
kiya mera tazkira jo saqi ne baada-khwaron ki anjuman mein  
to pir-e-mai-khana sun ke kahne laga ki munh phat hai khar hoga  
dayar-e-maghrib ke rahne walo khuda ki basti dukan nahin hai  
khara jise tum samajh rahe ho wo ab zar-e-kam-ayar hoga  
tumhaari tahzib apne khanjar se aap hi khud-kushi karegi  
jo shakh-e-nazuk pe aashiyana banega na-paedar hoga  
safina-e-barg-e-gul bana lega qafila mor-e-na-tawan ka  
hazar maujon ki ho kashakash magar ye dariya se par hoga  
chaman mein lala dikhata phirta hai dagh apna kali kali ko  
ye jaanta hai ki is dikhawe se dil-jalon mein shumar hoga  
jo ek tha ai nigah tu ne hazar kar ke hamein dikhaya  
yahi agar kaifiyat hai teri to phir kise e'tibar hoga  
kaha jo qamri se main ne ek din yahan ke aazad pa-ba-gil hain  
to ghunche kahne lage hamare chaman ka ye raazdar hoga  
khuda ke aashiq to hain hazaron banon mein phirte hain mare mare  
main us ka banda banunga jis ko khuda ke bandon se pyar hoga  
ye rasm-e-barham fana hai ai dil gunah hai jumbish-e-nazar bhi  
rahegi kya aabru hamari jo tu yahan be-qarar hoga  
main zulmat-e-shab mein le ke niklunga apne darmanda karwan ko  
shah nishan hogi aah meri nafas mera shoala bar hoga  
nahin hai ghair-az numud kuchh bhi jo muddaa teri zindagi ka  
tu ek nafas mein jahan se mitna tujhe misal-e-sharar hoga  
na puchh 'iqbaal' ka thikana abhi wahi kaifiyat hai us ki  
kahin sar-e-rahguzar baitha sitam-kash-e-intizar hoga  
