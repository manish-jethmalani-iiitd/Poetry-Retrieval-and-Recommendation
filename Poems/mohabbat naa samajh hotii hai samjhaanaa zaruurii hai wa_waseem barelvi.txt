mohabbat na-samajh hoti hai samjhana zaruri hai  
jo dil men hai use ankhon se kahlana zaruri hai  
usulon par jahan aanch aa.e takrana zaruri hai  
jo zinda ho to phir zinda nazar aana zaruri hai  
na.i umron ki khud-mukhtariyon ko kaun samjha.e  
kahan se bach ke chalna hai kahan jaana zaruri hai  
thake-hare parinde jab basere ke liye lauten  
saliqa-mand shakhon ka lachak jaana zaruri hai  
bahut bebak ankhon men ta.alluq tik nahin paata  
mohabbat men kashish rakhne ko sharmana zaruri hai  
saliqa hi nahin shayad use mahsus karne ka  
jo kahta hai khuda hai to nazar aana zaruri hai  
mire honton pe apni pyaas rakh do aur phir socho  
ki is ke ba.ad bhi duniya men kuchh paana zaruri hai  
mohabbat na-samajh hoti hai samjhana zaruri hai  
jo dil mein hai use aankhon se kahlana zaruri hai  
usulon par jahan aanch aae takrana zaruri hai  
jo zinda ho to phir zinda nazar aana zaruri hai  
nai umron ki khud-mukhtariyon ko kaun samjhae  
kahan se bach ke chalna hai kahan jaana zaruri hai  
thake-haare parinde jab basere ke liye lauten  
saliqa-mand shakhon ka lachak jaana zaruri hai  
bahut bebak aankhon mein talluq tik nahin pata  
mohabbat mein kashish rakhne ko sharmana zaruri hai  
saliqa hi nahin shayad use mahsus karne ka  
jo kahta hai khuda hai to nazar aana zaruri hai  
mere honton pe apni pyas rakh do aur phir socho  
ki is ke baad bhi duniya mein kuchh pana zaruri hai  
