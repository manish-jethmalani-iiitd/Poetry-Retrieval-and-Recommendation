karta hai qatl-e-am vo aghyar ke liye  
das biis roz marte hain do-char ke liye  
dekha azab-e-ranj dil-e-zar ke liye  
ashiq hue hain vo mire azar ke liye  
dil ishq teri nazr kiya jaan kyunki duun  
rakkha hai us ko hasrat-e-didar ke liye  
qatl us ne jurm-e-sabr-e-jafa par kiya mujhe  
ye hi saza thi aise gunahgar ke liye  
le tu hi bhej de koi paigham-e-talkh ab  
tajviz zahr hai tire bimar ke liye  
aata nahin hai tu to nishani hi bhej de  
taskin-e-iztirab-e-dil-e-zar ke liye  
kya dil diya tha is liye main ne tumhen ki tum  
ho jaao yuun adu mire aghyar ke liye  
chalna to dekhna ki qayamat ne bhi qadam  
tarz-e-khiram o shokhi-e-raftar ke liye  
ji men hai motiyon ki ladi us ko bhej duun  
iz.har-e-hal-e-chashm-e-guhar-bar ke liye  
deta huun apne lab ko bhi gul-barg se misal  
bose jo khvab men tire rukhsar ke liye  
jiina ummid-e-vasl pe hijran men sahl tha  
marta huun zindagani-e-dushvar ke liye  
'momin' ko to na laa.e kahin daam men vo but  
dhunde hai tar-e-sub.ha ke zunnar ke liye  
karta hai qatl-e-am wo aghyar ke liye  
das bis roz marte hain do-chaar ke liye  
dekha azab-e-ranj dil-e-zar ke liye  
aashiq hue hain wo mere aazar ke liye  
dil ishq teri nazr kiya jaan kyunki dun  
rakkha hai us ko hasrat-e-didar ke liye  
qatl us ne jurm-e-sabr-e-jafa par kiya mujhe  
ye hi saza thi aise gunahgar ke liye  
le tu hi bhej de koi paigham-e-talkh ab  
tajwiz zahr hai tere bimar ke liye  
aata nahin hai tu to nishani hi bhej de  
taskin-e-iztirab-e-dil-e-zar ke liye  
kya dil diya tha is liye main ne tumhein ki tum  
ho jao yun adu mere aghyar ke liye  
chalna to dekhna ki qayamat ne bhi qadam  
tarz-e-khiram o shokhi-e-raftar ke liye  
ji mein hai motiyon ki ladi us ko bhej dun  
izhaar-e-haal-e-chashm-e-guhar-bar ke liye  
deta hun apne lab ko bhi gul-barg se misal  
bose jo khwab mein tere rukhsar ke liye  
jina ummid-e-wasl pe hijran mein sahl tha  
marta hun zindagani-e-dushwar ke liye  
'momin' ko to na lae kahin dam mein wo but  
dhunde hai tar-e-subha ke zunnar ke liye  
