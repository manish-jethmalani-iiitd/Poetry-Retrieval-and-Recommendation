shahr kya dekhen ki har manzar men jaale pad ga.e  
aisi garmi hai ki piile phuul kaale pad ga.e  
main andheron se bacha laaya tha apne-ap ko  
mera dukh ye hai mire pichhe ujale pad ga.e  
jin zaminon ke qabale hain mire purkhon ke naam  
un zaminon par mire jiine ke laale pad ga.e  
taaq men baitha hua budha kabutar ro diya  
jis men dera tha usi masjid men taale pad ga.e  
koi varis ho to aa.e aur aa kar dekh le  
zill-e-sub.hani ki unchi chhat men jaale pad ga.e  
shahr kya dekhen ki har manzar mein jale pad gae  
aisi garmi hai ki pile phul kale pad gae  
main andheron se bacha laya tha apne-ap ko  
mera dukh ye hai mere pichhe ujale pad gae  
jin zaminon ke qabaale hain mere purkhon ke nam  
un zaminon par mere jine ke lale pad gae  
taq mein baitha hua budha kabutar ro diya  
jis mein dera tha usi masjid mein tale pad gae  
koi waris ho to aae aur aa kar dekh le  
zill-e-subhani ki unchi chhat mein jale pad gae  
