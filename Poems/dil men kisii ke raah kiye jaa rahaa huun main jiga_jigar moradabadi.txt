dil men kisi ke raah kiye ja raha huun main  
kitna hasin gunah kiye ja raha huun main  
duniya-e-dil tabah kiye ja raha huun main  
sarf-e-nigah-o-ah kiye ja raha huun main  
fard-e-amal siyah kiye ja raha huun main  
rahmat ko be-panah kiye ja raha huun main  
aisi bhi ik nigah kiye ja raha huun main  
zarron ko mehr-o-mah kiye ja raha huun main  
mujh se lage hain ishq ki azmat ko chaar chand  
khud husn ko gavah kiye ja raha huun main  
daftar hai ek mani-e-be-lafz-o-saut ka  
saada si jo nigah kiye ja raha huun main  
aage qadam badha.en jinhen sujhta nahin  
raushan charagh-e-rah kiye ja raha huun main  
masumi-e-jamal ko bhi jin pe rashk hai  
aise bhi kuchh gunah kiye ja raha huun main  
tanqid-e-husn maslahat-e-khas-e-ishq hai  
ye jurm gaah gaah kiye ja raha huun main  
uthti nahin hai aankh magar us ke ru-ba-ru  
nadida ik nigah kiye ja raha huun main  
gulshan-parast huun mujhe gul hi nahin aziiz  
kanton se bhi nibah kiye ja raha huun main  
yuun zindagi guzar raha huun tire baghair  
jaise koi gunah kiye ja raha huun main  
mujh se ada hua hai 'jigar' justuju ka haq  
har zarre ko gavah kiye ja raha huun main  
dil mein kisi ke rah kiye ja raha hun main  
kitna hasin gunah kiye ja raha hun main  
duniya-e-dil tabah kiye ja raha hun main  
sarf-e-nigah-o-ah kiye ja raha hun main  
fard-e-amal siyah kiye ja raha hun main  
rahmat ko be-panah kiye ja raha hun main  
aisi bhi ek nigah kiye ja raha hun main  
zarron ko mehr-o-mah kiye ja raha hun main  
mujh se lage hain ishq ki azmat ko chaar chand  
khud husn ko gawah kiye ja raha hun main  
daftar hai ek mani-e-be-lafz-o-saut ka  
sada si jo nigah kiye ja raha hun main  
aage qadam badhaen jinhen sujhta nahin  
raushan charagh-e-rah kiye ja raha hun main  
masumi-e-jamal ko bhi jin pe rashk hai  
aise bhi kuchh gunah kiye ja raha hun main  
tanqid-e-husn maslahat-e-khas-e-ishq hai  
ye jurm gah gah kiye ja raha hun main  
uthti nahin hai aankh magar us ke ru-ba-ru  
nadida ek nigah kiye ja raha hun main  
gulshan-parast hun mujhe gul hi nahin aziz  
kanton se bhi nibah kiye ja raha hun main  
yun zindagi guzar raha hun tere baghair  
jaise koi gunah kiye ja raha hun main  
mujh se ada hua hai 'jigar' justuju ka haq  
har zarre ko gawah kiye ja raha hun main  
