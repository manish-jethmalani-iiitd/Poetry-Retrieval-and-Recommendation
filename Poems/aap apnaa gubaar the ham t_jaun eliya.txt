aap apna ghubar the ham to  
yaad the yadgar the ham to  
pardagi ham se kyuun rakha parda  
tere hi parda-dar the ham to  
vaqt ki dhuup men tumhare liye  
shajar-e-saya-dar the ham to  
ude jaate hain dhuul ke manind  
andhiyon par savar the ham to  
ham ne kyuun khud pe e.atibar kiya  
sakht be-e'tibar the ham to  
sharm hai apni baar baari ki  
be-sabab baar baar the ham to  
kyuun hamen kar diya gaya majbur  
khud hi be-ikhtiyar the ham to  
tum ne kaise bhula diya ham ko  
tum se hi musta.ar the ham to  
khush na aaya hamen jiye jaana  
lamhe lamhe pe baar the ham to  
sah bhi lete hamare ta.anon ko  
jan-e-man jan-nisar the ham to  
khud ko dauran-e-hal men apne  
be-tarah nagavar the ham to  
tum ne ham ko bhi kar diya barbad  
nadir-e-rozgar the ham to  
ham ko yaron ne yaad bhi na rakha  
'jaun' yaron ke yaar the ham to  
aap apna ghubar the hum to  
yaad the yaadgar the hum to  
pardagi hum se kyun rakha parda  
tere hi parda-dar the hum to  
waqt ki dhup mein tumhaare liye  
shajar-e-saya-dar the hum to  
ude jate hain dhul ke manind  
aandhiyon par sawar the hum to  
hum ne kyun khud pe eatibar kiya  
sakht be-e'tibar the hum to  
sharm hai apni bar bari ki  
be-sabab bar bar the hum to  
kyun hamein kar diya gaya majbur  
khud hi be-ikhtiyar the hum to  
tum ne kaise bhula diya hum ko  
tum se hi mustaar the hum to  
khush na aaya hamein jiye jaana  
lamhe lamhe pe bar the hum to  
sah bhi lete hamare tanon ko  
jaan-e-man jaan-nisar the hum to  
khud ko dauran-e-haal mein apne  
be-tarah nagawar the hum to  
tum ne hum ko bhi kar diya barbaad  
nadir-e-rozgar the hum to  
hum ko yaron ne yaad bhi na rakha  
'jaun' yaron ke yar the hum to  
