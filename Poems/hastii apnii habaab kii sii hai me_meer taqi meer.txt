hasti apni habab ki si hai  
ye numa.ish sarab ki si hai  
nazuki us ke lab ki kya kahiye  
pankhudi ik gulab ki si hai  
chashm-e-dil khol is bhi aalam par  
yaan ki auqat khvab ki si hai  
baar baar us ke dar pe jaata huun  
halat ab iztirab ki si hai  
nuqta-e-khal se tira abru  
bait ik intikhab ki si hai  
main jo bola kaha ki ye avaz  
usi khana-kharab ki si hai  
atish-e-gham men dil bhuna shayad  
der se bu kabab ki si hai  
dekhiye abr ki tarah ab ke  
meri chashm-e-pur-ab ki si hai  
'mir' un nim-baz ankhon men  
saari masti sharab ki si hai  
hasti apni habab ki si hai  
ye numaish sarab ki si hai  
nazuki us ke lab ki kya kahiye  
pankhudi ek gulab ki si hai  
chashm-e-dil khol is bhi aalam par  
yan ki auqat khwab ki si hai  
bar bar us ke dar pe jata hun  
haalat ab iztirab ki si hai  
nuqta-e-khal se tera abru  
bait ek intikhab ki si hai  
main jo bola kaha ki ye aawaz  
usi khana-kharab ki si hai  
aatish-e-gham mein dil bhuna shayad  
der se bu kabab ki si hai  
dekhiye abr ki tarah ab ke  
meri chashm-e-pur-ab ki si hai  
'mir' un nim-baz aankhon mein  
sari masti sharab ki si hai  
