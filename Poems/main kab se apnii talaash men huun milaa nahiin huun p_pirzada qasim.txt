main kab se apni talash men huun mila nahin huun  
saval ye hai ki main kahin huun bhi ya nahin huun  
ye mere hone se aur na hone se munkashif hai  
ki razm-e-hasti men kya huun main aur kya nahin huun  
main shab nizhadon men sub.h-e-farda ki aarzu huun  
main apne imkan men raushni huun saba nahin huun  
gulab ki tarah ishq mera mahak raha hai  
magar abhi us ki kisht-e-dil men khila nahin huun  
na jaane kitne khudaon ke darmiyan huun lekin  
abhi main apne hi haal men huun khuda nahin huun  
kabhi to iqbal-mand hogi miri mohabbat  
nahin hai imkan koi magar manta nahin huun  
havaon ki dastaras men kab huun jo bujh rahunga  
main isti.ara huun raushni ka diya nahin huun  
main apni hi aarzu ki chashm-e-malal men huun  
khula hai dar khvab ka magar dekhta nahin huun  
udhar tasalsul se shab ki yalghar hai idhar main  
bujha nahin huun bujha nahin huun bujha nahin huun  
bahut zaruri hai ahd-e-nau ko javab dena  
so tikhe lahje men bolta huun khafa nahin huun  
main kab se apni talash mein hun mila nahin hun  
sawal ye hai ki main kahin hun bhi ya nahin hun  
ye mere hone se aur na hone se munkashif hai  
ki razm-e-hasti mein kya hun main aur kya nahin hun  
main shab nizhadon mein subh-e-farda ki aarzu hun  
main apne imkan mein raushni hun saba nahin hun  
gulab ki tarah ishq mera mahak raha hai  
magar abhi us ki kisht-e-dil mein khila nahin hun  
na jaane kitne khudaon ke darmiyan hun lekin  
abhi main apne hi haal mein hun khuda nahin hun  
kabhi to iqbaal-mand hogi meri mohabbat  
nahin hai imkan koi magar manta nahin hun  
hawaon ki dastaras mein kab hun jo bujh rahunga  
main istiara hun raushni ka diya nahin hun  
main apni hi aarzu ki chashm-e-malal mein hun  
khula hai dar khwab ka magar dekhta nahin hun  
udhar tasalsul se shab ki yalghaar hai idhar main  
bujha nahin hun bujha nahin hun bujha nahin hun  
bahut zaruri hai ahd-e-nau ko jawab dena  
so tikhe lahje mein bolta hun khafa nahin hun  
