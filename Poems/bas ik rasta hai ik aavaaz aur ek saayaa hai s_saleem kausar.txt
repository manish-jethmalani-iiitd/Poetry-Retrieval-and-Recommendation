bas ik rasta hai ik avaz aur ek saaya hai  
ye kis ne aa ke gahri niind se mujh ko jagaya hai  
bichhadti aur milti sa.aton ke darmiyan ik pal  
yahi ik pal bachane ke liye sab kuchh ganvaya hai  
idhar ye dil abhi tak hai asir-e-vahshat-e-sahra  
udhar us aankh ne charon taraf pahra bithaya hai  
tumhen kaise bata.en jhuut kya hai aur sach kya hai  
na tum ne aa.ina dekha na a.ina dikhaya hai  
hamen ik ism-e-azam yaad hai vo saath hai, ham ne  
ka.i baar asman ko in zaminon par bulaya hai  
kahan tak rokte a.ankhon men abr-o-bad-e-hijran ko  
ab aa.e ho ki jab ye shahr zer-e-ab aaya hai  
'salim' ab tak kisi ko ba-dua di to nahin lekin  
hamesha khush rahe jis ne hamara dil dukhaya hai  
bas ek rasta hai ek aawaz aur ek saya hai  
ye kis ne aa ke gahri nind se mujh ko jagaya hai  
bichhadti aur milti saaton ke darmiyan ek pal  
yahi ek pal bachane ke liye sab kuchh ganwaya hai  
idhar ye dil abhi tak hai asir-e-wahshat-e-sahra  
udhar us aankh ne chaaron taraf pahra bithaya hai  
tumhein kaise bataen jhut kya hai aur sach kya hai  
na tum ne aaina dekha na aaina dikhaya hai  
hamein ek ism-e-azam yaad hai wo sath hai, hum ne  
kai bar aasman ko in zaminon par bulaya hai  
kahan tak rokte aaankhon mein abr-o-baad-e-hijran ko  
ab aae ho ki jab ye shahr zer-e-ab aaya hai  
'salim' ab tak kisi ko ba-dua di to nahin lekin  
hamesha khush rahe jis ne hamara dil dukhaya hai  
