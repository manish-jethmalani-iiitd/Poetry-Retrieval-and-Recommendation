aaya na raas nala-e-dil ka asar mujhe  
ab tum mile to kuchh nahin apni khabar mujhe  
dil le ke mujh se dete ho dagh-e-jigar mujhe  
ye baat bhulne ki nahin umr bhar mujhe  
har-su dikha.i dete hain vo jalva-gar mujhe  
kya kya fareb deti hai meri nazar mujhe  
milti nahin hai lazzat-e-dard-e-jigar mujhe  
bhuli hui na ho nigah-e-fitnagar mujhe  
daala hai be-khudi ne ajab raah par mujhe  
ankhen hain aur kuchh nahin aata nazar mujhe  
karna hai aaj hazrat-e-naseh se samna  
mil jaa.e do ghadi ko tumhari nazar mujhe  
mastana kar raha huun rah-e-ashiqi ko tai  
le jaa.e jazb-e-shauq mira ab jidhar mujhe  
darta huun jalva-e-rukh-e-janan ko dekh kar  
apna bana na le kahin meri nazar mujhe  
yaksan hai husn-o-ishq ki sar-mastiyon ka rang  
un ki khabar unhen hai na meri khabar mujhe  
marna hai un ke paanv pe rakh kar sar-e-niyaz  
karna hai aaj qissa-e-gham mukhtasar mujhe  
siine se dil aziiz hai dil se ho tum aziiz  
sab se magar aziiz hai teri nazar mujhe  
main duur huun to ru-e-sukhan mujh se kis liye  
tum paas ho to kyuun nahin aate nazar mujhe  
kya janiye qafas men rahe kya mo.amla  
ab tak to hain aziiz mire bal-o-par mujhe  
aaya na ras nala-e-dil ka asar mujhe  
ab tum mile to kuchh nahin apni khabar mujhe  
dil le ke mujh se dete ho dagh-e-jigar mujhe  
ye baat bhulne ki nahin umr bhar mujhe  
har-su dikhai dete hain wo jalwa-gar mujhe  
kya kya fareb deti hai meri nazar mujhe  
milti nahin hai lazzat-e-dard-e-jigar mujhe  
bhuli hui na ho nigah-e-fitnagar mujhe  
dala hai be-khudi ne ajab rah par mujhe  
aankhen hain aur kuchh nahin aata nazar mujhe  
karna hai aaj hazrat-e-naseh se samna  
mil jae do ghadi ko tumhaari nazar mujhe  
mastana kar raha hun rah-e-ashiqi ko tai  
le jae jazb-e-shauq mera ab jidhar mujhe  
darta hun jalwa-e-rukh-e-jaanan ko dekh kar  
apna bana na le kahin meri nazar mujhe  
yaksan hai husn-o-ishq ki sar-mastiyon ka rang  
un ki khabar unhen hai na meri khabar mujhe  
marna hai un ke panw pe rakh kar sar-e-niyaz  
karna hai aaj qissa-e-gham mukhtasar mujhe  
sine se dil aziz hai dil se ho tum aziz  
sab se magar aziz hai teri nazar mujhe  
main dur hun to ru-e-sukhan mujh se kis liye  
tum pas ho to kyun nahin aate nazar mujhe  
kya jaaniye qafas mein rahe kya moamla  
ab tak to hain aziz mere baal-o-par mujhe  
