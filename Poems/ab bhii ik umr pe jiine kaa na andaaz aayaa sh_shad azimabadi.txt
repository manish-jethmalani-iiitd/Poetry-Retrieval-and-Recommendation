ab bhi ik umr pe jiine ka na andaz aaya  
zindagi chhod de pichha mira main baaz aaya  
muzhda ai ruuh tujhe ishq sa dam-saz aaya  
nakbat-e-faqr ga.i shah-e-sar-afraz aaya  
paas apne jo naya koi fusun-saz aaya  
ho rahe us ke hamen yaad tira naaz aaya  
piite piite tiri ik umr kati us par bhi  
piine vaale tujhe piine ka na andaz aaya  
dil ho ya ruuh o jigar kaan khade sab ke hue  
ishq aaya ki koi mufsida-pardaz aaya  
le raha hai dar-e-mai-khana pe sun-gun vaa.iz  
rindo hushyar ki ik mufsida-pardaz aaya  
dil-e-majbur pe is tarah se pahunchi vo nigah  
jaise usfur pe par tol ke shahbaz aaya  
kyuun hai khamosh dila kis se ye sargoshi hai  
maut aa.i ki tire vaste hamraz aaya  
dekh lo ashk-e-tavatur ko na puchho mira haal  
chup raho chup raho is bazm men ghammaz aaya  
is kharabe men to ham donon hain yaksan saaqi  
ham ko piine tujhe dene ka na andaz aaya  
naala aata nahin kan-ras hai faqat ai bulbul  
mard-e-sayyah huun sun kar tiri avaz aaya  
dil jo ghabra.e qafas men to zara par kholun  
zor itna bhi na ai hasrat-e-parvaz aaya  
dekhiye nala-e-dil ja ke laga.e kis se  
jis ka khatka tha vahi mufsida-pardaz aaya  
mudda.i basta-zaban kyuun na ho sun kar mire sher  
kya chale sehr ki jab sahib-e-ejaz aaya  
rind phaila.e hain chullu ko takalluf kaisa  
saqiya dhaal bhi de jaam khuda-saz aaya  
na gaya par na gaya sham.a ka rona kisi haal  
go ki parvana-e-marhum sa dam-saz aaya  
ek chupki men gulu tum ne nikale sab kaam  
ghamza aaya na karishma na tumhen naaz aaya  
dhyan rah rah ke udhar ka mujhe dilvata hai  
dam na aaya mire tan men koi dam-saz aaya  
kis tarah maut ko samjhun na hayat-e-abadi  
aap aa.e ki koi sahib-e-ejaz aaya  
be-'anis' ab chaman-e-nazm hai viran ai 'shad'  
haa.e aisa na koi zamzama-pardaz aaya  
ab bhi ek umr pe jine ka na andaz aaya  
zindagi chhod de pichha mera main baz aaya  
muzhda ai ruh tujhe ishq sa dam-saz aaya  
nakbat-e-faqr gai shah-e-sar-afraaz aaya  
pas apne jo naya koi fusun-saz aaya  
ho rahe us ke hamein yaad tera naz aaya  
pite pite teri ek umr kati us par bhi  
pine wale tujhe pine ka na andaz aaya  
dil ho ya ruh o jigar kan khade sab ke hue  
ishq aaya ki koi mufsida-pardaz aaya  
le raha hai dar-e-mai-khana pe sun-gun waiz  
rindo hushyar ki ek mufsida-pardaz aaya  
dil-e-majbur pe is tarah se pahunchi wo nigah  
jaise usfur pe par tol ke shahbaz aaya  
kyun hai khamosh dila kis se ye sargoshi hai  
maut aai ki tere waste hamraaz aaya  
dekh lo ashk-e-tawatur ko na puchho mera haal  
chup raho chup raho is bazm mein ghammaz aaya  
is kharabe mein to hum donon hain yaksan saqi  
hum ko pine tujhe dene ka na andaz aaya  
nala aata nahin kan-ras hai faqat ai bulbul  
mard-e-sayyah hun sun kar teri aawaz aaya  
dil jo ghabrae qafas mein to zara par kholun  
zor itna bhi na ai hasrat-e-parwaz aaya  
dekhiye nala-e-dil ja ke lagae kis se  
jis ka khatka tha wahi mufsida-pardaz aaya  
muddai basta-zaban kyun na ho sun kar mere sher  
kya chale sehr ki jab sahib-e-ejaz aaya  
rind phailae hain chullu ko takalluf kaisa  
saqiya dhaal bhi de jam khuda-saz aaya  
na gaya par na gaya shama ka rona kisi haal  
go ki parwana-e-marhum sa dam-saz aaya  
ek chupki mein gulu tum ne nikale sab kaam  
ghamza aaya na karishma na tumhein naz aaya  
dhyan rah rah ke udhar ka mujhe dilwata hai  
dam na aaya mere tan mein koi dam-saz aaya  
kis tarah maut ko samjhun na hayat-e-abadi  
aap aae ki koi sahib-e-ejaz aaya  
be-'anis' ab chaman-e-nazm hai viran ai 'shad'  
hae aisa na koi zamzama-pardaz aaya  
