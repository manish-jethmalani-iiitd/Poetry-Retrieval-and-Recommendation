narm faza ki karvaten dil ko dukha ke rah ga.iin  
thandi hava.en bhi tiri yaad dila ke rah ga.iin  
shaam bhi thi dhuan dhuan husn bhi tha udaas udaas  
dil ko ka.i kahaniyan yaad si aa ke rah ga.iin  
mujh ko kharab kar ga.iin nim-nigahiyan tiri  
mujh se hayat o maut bhi ankhen chura ke rah ga.iin  
husn-e-nazar-fareb men kis ko kalam tha magar  
teri ada.en aaj to dil men sama ke rah ga.iin  
tab kahin kuchh pata chala sidq-o-khulus-e-husn ka  
jab vo nigahen ishq se baten bana ke rah ga.iin  
tere khiram-e-naz se aaj vahan chaman khile  
faslen bahar ki jahan khaak uda ke rah ga.iin  
puchh na un nigahon ki turfa karishma-saziyan  
fitne sula ke rah ga.iin fitne jaga ke rah ga.iin  
taron ki aankh bhi bhar aa.i meri sada-e-dard par  
un ki nigahen bhi tira naam bata ke rah ga.iin  
uf ye zamin ki gardishen aah ye gham ki thokaren  
ye bhi to bakht-e-khufta ke shane hila ke rah ga.iin  
aur to ahl-e-dard kaun sambhalta bhala  
haan teri shadmaniyan un ko rula ke rah ga.iin  
yaad kuchh aa.iin is tarah bhuli hui kahaniyan  
kho.e hue dilon men aaj dard utha ke rah ga.iin  
saz-e-nashat-e-zindagi aaj laraz laraz utha  
kis ki nigahen ishq ka dard suna ke rah ga.iin  
tum nahin aa.e aur raat rah ga.i raah dekhti  
taron ki mahfilen bhi aaj ankhen bichha ke rah ga.iin  
jhuum ke phir chalin hava.en vajd men aa.iin phir faza.en  
phir tiri yaad ki ghata.en sinon pe chha ke rah ga.iin  
qalb o nigah ki ye iid uf ye ma.al-e-qurb-o-did  
charkh ki gardishen tujhe mujh se chhupa ke rah ga.iin  
phir hain vahi udasiyan phir vahi suuni ka.enat  
ahl-e-tarab ki mahfilen rang jama ke rah ga.iin  
kaun sukun de saka gham-zadagan-e-ishq ko  
bhigti raten bhi 'firaq' aag laga ke rah ga.iin  
narm faza ki karwaten dil ko dukha ke rah gain  
thandi hawaen bhi teri yaad dila ke rah gain  
sham bhi thi dhuan dhuan husn bhi tha udas udas  
dil ko kai kahaniyan yaad si aa ke rah gain  
mujh ko kharab kar gain nim-nigahiyan teri  
mujh se hayat o maut bhi aankhen chura ke rah gain  
husn-e-nazar-fareb mein kis ko kalam tha magar  
teri adaen aaj to dil mein sama ke rah gain  
tab kahin kuchh pata chala sidq-o-khulus-e-husn ka  
jab wo nigahen ishq se baaten bana ke rah gain  
tere khiram-e-naz se aaj wahan chaman khile  
faslen bahaar ki jahan khak uda ke rah gain  
puchh na un nigahon ki turfa karishma-saziyan  
fitne sula ke rah gain fitne jaga ke rah gain  
taron ki aankh bhi bhar aai meri sada-e-dard par  
un ki nigahen bhi tera nam bata ke rah gain  
uf ye zamin ki gardishen aah ye gham ki thokaren  
ye bhi to bakht-e-khufta ke shane hila ke rah gain  
aur to ahl-e-dard kaun sambhaalta bhala  
han teri shadmaniyan un ko rula ke rah gain  
yaad kuchh aain is tarah bhuli hui kahaniyan  
khoe hue dilon mein aaj dard utha ke rah gain  
saz-e-nashat-e-zindagi aaj laraz laraz utha  
kis ki nigahen ishq ka dard suna ke rah gain  
tum nahin aae aur raat rah gai rah dekhti  
taron ki mahfilen bhi aaj aankhen bichha ke rah gain  
jhum ke phir chalin hawaen wajd mein aain phir fazaen  
phir teri yaad ki ghataen sinon pe chha ke rah gain  
qalb o nigah ki ye id uf ye maal-e-qurb-o-did  
charkh ki gardishen tujhe mujh se chhupa ke rah gain  
phir hain wahi udasiyan phir wahi suni kaenat  
ahl-e-tarab ki mahfilen rang jama ke rah gain  
kaun sukun de saka gham-zadagan-e-ishq ko  
bhigti raaten bhi 'firaq' aag laga ke rah gain  
