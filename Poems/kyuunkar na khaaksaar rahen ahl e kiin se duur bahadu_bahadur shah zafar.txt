kyunkar na khaksar rahen ahl-e-kin se duur  
dekho zamin falak se falak hai zamin se duur  
parvana vasl-e-sham.a pe deta hai apni jaan  
kyunkar rahe dil us ke rukh-e-atishin se duur  
mazmun-e-vasl-o-hijr jo naame men hai raqam  
hai harf bhi kahin se mile aur kahin se duur  
go tir-e-be-guman hai mire paas par abhi  
jaa.e nikal ke sina-e-charkh-e-barin se duur  
vo kaun hai ki jaate nahin aap jis ke paas  
lekin hamesha bhagte ho tum hamin se duur  
hairan huun ki us ke muqabil ho a.ina  
jo pur-ghurur khinchta hai mah-e-mubin se duur  
yaan tak adu ka paas hai un ko ki bazm men  
vo baithte bhi hain to mire ham-nashin se duur  
manzur ho jo diid tujhe dil ki aankh se  
pahunche tiri nazar nigah-e-dur-bin se duur  
duniya-e-dun ki de na mohabbat khuda 'zafar'  
insan ko phenk de hai ye iman o diin se duur  
kyunkar na khaksar rahen ahl-e-kin se dur  
dekho zamin falak se falak hai zamin se dur  
parwana wasl-e-shama pe deta hai apni jaan  
kyunkar rahe dil us ke rukh-e-atishin se dur  
mazmun-e-wasl-o-hijr jo name mein hai raqam  
hai harf bhi kahin se mile aur kahin se dur  
go tir-e-be-guman hai mere pas par abhi  
jae nikal ke sina-e-charkh-e-barin se dur  
wo kaun hai ki jate nahin aap jis ke pas  
lekin hamesha bhagte ho tum hamin se dur  
hairan hun ki us ke muqabil ho aaina  
jo pur-ghurur khinchta hai mah-e-mubin se dur  
yan tak adu ka pas hai un ko ki bazm mein  
wo baithte bhi hain to mere ham-nashin se dur  
manzur ho jo did tujhe dil ki aankh se  
pahunche teri nazar nigah-e-dur-bin se dur  
duniya-e-dun ki de na mohabbat khuda 'zafar'  
insan ko phenk de hai ye iman o din se dur  
