aap ne qadr kuchh na ki dil ki  
ud ga.i muft men hansi dil ki  
khu hai az-bas ki ashiqi dil ki  
gham se vabasta hai khushi dil ki  
yaad har haal men rahe vo mujhe  
al-gharaz baat rah ga.i dil ki  
mil chuki ham ko un se dad-e-vafa  
jo nahin jante lagi dil ki  
chain se mahv-e-khvab-e-naz men vo  
bekali ham ne dekh li dil ki  
hama-tan sarf-e-hoshyari-e-ishq  
kuchh ajab shai hai be-khudi dil ki  
un se kuchh to mila vo gham hi sahi  
aabru kuchh to rah ga.i dil ki  
mar mite ham na ho saki puuri  
aarzu tum se ek bhi dil ki  
vo jo bigde raqib se 'hasrat'  
aur bhi baat ban ga.i dil ki  
aap ne qadr kuchh na ki dil ki  
ud gai muft mein hansi dil ki  
khu hai az-bas ki aashiqi dil ki  
gham se wabasta hai khushi dil ki  
yaad har haal mein rahe wo mujhe  
al-gharaz baat rah gai dil ki  
mil chuki hum ko un se dad-e-wafa  
jo nahin jaante lagi dil ki  
chain se mahw-e-khwab-e-naz mein wo  
bekali hum ne dekh li dil ki  
hama-tan sarf-e-hoshyari-e-ishq  
kuchh ajab shai hai be-khudi dil ki  
un se kuchh to mila wo gham hi sahi  
aabru kuchh to rah gai dil ki  
mar mite hum na ho saki puri  
aarzu tum se ek bhi dil ki  
wo jo bigde raqib se 'hasrat'  
aur bhi baat ban gai dil ki  
