ras men duuba hua lahrata badan kya kahna  
karvaten leti hui sub.h-e-chaman kya kahna  
nigah-e-naz men ye pichhle pahar rang-e-khumar  
niind men duubi hui chandr-kiran kya kahna  
bagh-e-jannat pe ghata jaise baras ke khul jaa.e  
ye suhani tiri khushbu-e-badan kya kahna  
thahri thahri si nigahon men ye vahshat ki kiran  
chaunke chaunke se ye ahu-e-khutan kya kahna  
ruup sangit ne dhara hai badan ka ye rachav  
tujh pe lahlut hai be-sakhta-pan kya kahna  
jaise lahra.e koi sho.ala-kamar ki ye lachak  
sar-ba-sar atish-e-sayyal badan kya kahna  
jis tarah jalva-e-firdos havaon se chhine  
pairahan men tire rangini-e-tan kya kahna  
jalva-o-parde ka ye rang dam-e-nazzara  
jis tarah adh-khule ghunghat men dulhan kya kahna  
dam-e-taqrir khil uthte hain gulistan kya kya  
yuun to ik ghuncha-e-nauras hai dahan kya kahna  
dil ke a.ine men is tarah utarti hai nigah  
jaise paani men lachak jaa.e kiran kya kahna  
lahlahata hua ye qad ye lahakta joban  
zulf so mahki hui raton ka ban kya kahna  
tu mohabbat ka sitara to javani ka suhag  
husn lau deta hai la.al-e-yaman kya kahna  
teri avaz savera tiri baten tadka  
ankhen khul jaati hain ejaz-e-sukhan kya kahna  
zulf-e-shab-gun ki chamak paikar-e-simin ki damak  
dip-mala hai sar-e-gang-o-jaman kya kahna  
nilgun shabnami kapdon men badan ki ye jot  
jaise chhanti ho sitaron ki kiran kya kahna  
ras mein duba hua lahraata badan kya kahna  
karwaten leti hui subh-e-chaman kya kahna  
nigah-e-naz mein ye pichhle pahar rang-e-khumar  
nind mein dubi hui chandr-kiran kya kahna  
bagh-e-jannat pe ghata jaise baras ke khul jae  
ye suhani teri khushbu-e-badan kya kahna  
thahri thahri si nigahon mein ye wahshat ki kiran  
chaunke chaunke se ye aahu-e-khutan kya kahna  
rup sangit ne dhaara hai badan ka ye rachaw  
tujh pe lahlut hai be-sakhta-pan kya kahna  
jaise lahrae koi shoala-kamar ki ye lachak  
sar-ba-sar aatish-e-sayyal badan kya kahna  
jis tarah jalwa-e-firdos hawaon se chhine  
pairahan mein tere rangini-e-tan kya kahna  
jalwa-o-parde ka ye rang dam-e-nazzara  
jis tarah adh-khule ghunghat mein dulhan kya kahna  
dam-e-taqrir khil uthte hain gulistan kya kya  
yun to ek ghuncha-e-nauras hai dahan kya kahna  
dil ke aaine mein is tarah utarti hai nigah  
jaise pani mein lachak jae kiran kya kahna  
lahlahata hua ye qad ye lahakta joban  
zulf so mahki hui raaton ka ban kya kahna  
tu mohabbat ka sitara to jawani ka suhag  
husn lau deta hai lal-e-yaman kya kahna  
teri aawaz sawera teri baaten tadka  
aankhen khul jati hain ejaz-e-sukhan kya kahna  
zulf-e-shab-gun ki chamak paikar-e-simin ki damak  
dip-mala hai sar-e-gang-o-jaman kya kahna  
nilgun shabnami kapdon mein badan ki ye jot  
jaise chhanti ho sitaron ki kiran kya kahna  
