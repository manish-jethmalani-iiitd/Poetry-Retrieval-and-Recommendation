samne us ke kabhi us ki sata.ish nahin ki  
dil ne chaha bhi agar honton ne jumbish nahin ki  
ahl-e-mahfil pe kab ahval khula hai apna  
main bhi khamosh raha us ne bhi pursish nahin ki  
jis qadar us se ta.alluq tha chala jaata hai  
us ka kya ranj ho jis ki kabhi khvahish nahin ki  
ye bhi kya kam hai ki donon ka bharam qaa.em hai  
us ne bakhshish nahin ki ham ne guzarish nahin ki  
ik to ham ko adab adab ne pyasa rakkha  
us pe mahfil men surahi ne bhi gardish nahin ki  
ham ki dukh odh ke khalvat men pade rahte hain  
ham ne bazar men zakhmon ki numa.ish nahin ki  
ai mire abr-e-karam dekh ye virana-e-jan  
kya kisi dasht pe tu ne kabhi barish nahin ki  
kat mare apne qabile ki hifazat ke liye  
maqtal-e-shahr men thahre rahe jumbish nahin ki  
vo hamen bhuul gaya ho to ajab kya hai 'faraz'  
ham ne bhi mel-mulaqat ki koshish nahin ki  
samne us ke kabhi us ki sataish nahin ki  
dil ne chaha bhi agar honton ne jumbish nahin ki  
ahl-e-mahfil pe kab ahwal khula hai apna  
main bhi khamosh raha us ne bhi pursish nahin ki  
jis qadar us se talluq tha chala jata hai  
us ka kya ranj ho jis ki kabhi khwahish nahin ki  
ye bhi kya kam hai ki donon ka bharam qaem hai  
us ne bakhshish nahin ki hum ne guzarish nahin ki  
ek to hum ko adab aadab ne pyasa rakkha  
us pe mahfil mein surahi ne bhi gardish nahin ki  
hum ki dukh odh ke khalwat mein pade rahte hain  
hum ne bazar mein zakhmon ki numaish nahin ki  
ai mere abr-e-karam dekh ye virana-e-jaan  
kya kisi dasht pe tu ne kabhi barish nahin ki  
kat mare apne qabile ki hifazat ke liye  
maqtal-e-shahr mein thahre rahe jumbish nahin ki  
wo hamein bhul gaya ho to ajab kya hai 'faraaz'  
hum ne bhi mel-mulaqat ki koshish nahin ki  
