hai mashq-e-sukhan jaari chakki ki mashaqqat bhi  
ik turfa tamasha hai 'hasrat' ki tabi.at bhi  
jo chaho saza de lo tum aur bhi khul khelo  
par ham se qasam le lo ki ho jo shikayat bhi  
dushvar hai rindon par inkar-e-karam yaksar  
ai saqi-e-jan-parvar kuchh lutf-o-inayat bhi  
dil bas-ki hai divana us husn-e-gulabi ka  
rangin hai usi ru se shayad gham-e-furqat bhi  
khud ishq ki gustakhi sab tujh ko sikha degi  
ai husn-e-haya-parvar shokhi bhi shararat bhi  
barsat ke aate hi tauba na rahi baaqi  
badal jo nazar aa.e badli meri niyat bhi  
ushshaq ke dil nazuk us shokh ki khu nazuk  
nazuk isi nisbat se hai kar-e-mohabbat bhi  
rakhte hain mire dil par kyuun tohmat-e-betabi  
yaan nala-e-muztar ki jab mujh men ho quvvat bhi  
ai shauq ki bebaki vo kya teri khvahish thi  
jis par unhen ghussa hai inkar bhi hairat bhi  
har-chand hai dil shaida hurriyat-e-kamil ka  
manzur-e-dua lekin hai qaid-e-mohabbat bhi  
hain 'shad' o 'safi' sha.ir ya 'shauq' o 'vafa' 'hasrat'  
phir 'zamin' o 'mahshar' hain 'iqbal' bhi 'vahshat' bhi  
hai mashq-e-sukhan jari chakki ki mashaqqat bhi  
ek turfa tamasha hai 'hasrat' ki tabiat bhi  
jo chaho saza de lo tum aur bhi khul khelo  
par hum se qasam le lo ki ho jo shikayat bhi  
dushwar hai rindon par inkar-e-karam yaksar  
ai saqi-e-jaan-parwar kuchh lutf-o-inayat bhi  
dil bas-ki hai diwana us husn-e-gulabi ka  
rangin hai usi ru se shayad gham-e-furqat bhi  
khud ishq ki gustakhi sab tujh ko sikha degi  
ai husn-e-haya-parwar shokhi bhi shararat bhi  
barsat ke aate hi tauba na rahi baqi  
baadal jo nazar aae badli meri niyat bhi  
ushshaq ke dil nazuk us shokh ki khu nazuk  
nazuk isi nisbat se hai kar-e-mohabbat bhi  
rakhte hain mere dil par kyun tohmat-e-betabi  
yan nala-e-muztar ki jab mujh mein ho quwwat bhi  
ai shauq ki bebaki wo kya teri khwahish thi  
jis par unhen ghussa hai inkar bhi hairat bhi  
har-chand hai dil shaida hurriyat-e-kaamil ka  
manzur-e-dua lekin hai qaid-e-mohabbat bhi  
hain 'shad' o 'safi' shair ya 'shauq' o 'wafa' 'hasrat'  
phir 'zamin' o 'mahshar' hain 'iqbaal' bhi 'wahshat' bhi  
