vo jo ham men tum men qarar tha tumhen yaad ho ki na yaad ho  
vahi ya.ani va.ada nibah ka tumhen yaad ho ki na yaad ho  
vo jo lutf mujh pe the beshtar vo karam ki tha mire haal par  
mujhe sab hai yaad zara zara tumhen yaad ho ki na yaad ho  
vo na.e gile vo shikayaten vo maze maze ki hikayaten  
vo har ek baat pe ruthna tumhen yaad ho ki na yaad ho  
kabhi baithe sab men jo ru-ba-ru to isharaton hi se guftugu  
vo bayan shauq ka barmala tumhen yaad ho ki na yaad ho  
hue ittifaq se gar baham to vafa jatane ko dam-ba-dam  
gila-e-malamat-e-aqriba tumhen yaad ho ki na yaad ho  
koi baat aisi agar hui ki tumhare ji ko buri lagi  
to bayan se pahle hi bhulna tumhen yaad ho ki na yaad ho  
kabhi ham men tum men bhi chaah thi kabhi ham se tum se bhi raah thi  
kabhi ham bhi tum bhi the ashna tumhen yaad ho ki na yaad ho  
suno zikr hai ka.i saal ka ki kiya ik aap ne va.ada tha  
so nibahane ka to zikr kya tumhen yaad ho ki na yaad ho  
kaha main ne baat vo kothe ki mire dil se saaf utar ga.i  
to kaha ki jaane miri bala tumhen yaad ho ki na yaad ho  
vo bigadna vasl ki raat ka vo na manna kisi baat ka  
vo nahin nahin ki har aan ada tumhen yaad ho ki na yaad ho  
jise aap ginte the ashna jise aap kahte the ba-vafa  
main vahi huun 'momin'-e-mubtala tumhen yaad ho ki na yaad ho  
wo jo hum mein tum mein qarar tha tumhein yaad ho ki na yaad ho  
wahi yani wada nibah ka tumhein yaad ho ki na yaad ho  
wo jo lutf mujh pe the beshtar wo karam ki tha mere haal par  
mujhe sab hai yaad zara zara tumhein yaad ho ki na yaad ho  
wo nae gile wo shikayaten wo maze maze ki hikayaten  
wo har ek baat pe ruthna tumhein yaad ho ki na yaad ho  
kabhi baithe sab mein jo ru-ba-ru to ishaaraton hi se guftugu  
wo bayan shauq ka barmala tumhein yaad ho ki na yaad ho  
hue ittifaq se gar baham to wafa jatane ko dam-ba-dam  
gila-e-malamat-e-aqriba tumhein yaad ho ki na yaad ho  
koi baat aisi agar hui ki tumhaare ji ko buri lagi  
to bayan se pahle hi bhulna tumhein yaad ho ki na yaad ho  
kabhi hum mein tum mein bhi chah thi kabhi hum se tum se bhi rah thi  
kabhi hum bhi tum bhi the aashna tumhein yaad ho ki na yaad ho  
suno zikr hai kai sal ka ki kiya ek aap ne wada tha  
so nibahane ka to zikr kya tumhein yaad ho ki na yaad ho  
kaha main ne baat wo kothe ki mere dil se saf utar gai  
to kaha ki jaane meri bala tumhein yaad ho ki na yaad ho  
wo bigadna wasl ki raat ka wo na manna kisi baat ka  
wo nahin nahin ki har aan ada tumhein yaad ho ki na yaad ho  
jise aap ginte the aashna jise aap kahte the ba-wafa  
main wahi hun 'momin'-e-mubtala tumhein yaad ho ki na yaad ho  
