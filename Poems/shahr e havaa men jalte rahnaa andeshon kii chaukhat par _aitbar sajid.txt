shahr-e-hava men jalte rahna andeshon ki chaukhat par  
raat ga.e tak uljhe rahna be-mafhum khayalon men  
qasr-e-umr gavahi dega kaise kaise karb sahe  
kaisi kaisi rut guzri hai ham par itne salon men  
dosh-e-khala se khak-e-zamin par utre to ehsas hua  
taare bantne vaale raahi pad ga.e kin janjalon men  
le aa.i kis qarya-e-shab men ik jhute mahtab ki chaah  
saaya saaya bhatak raha huun be-tanvir ujalon men  
mausam mausam yahi raha gar khushbu ki tahqir ka rang  
siise ki kaliyan phutengi ab lohe ki dalon men  
'sajid' ab tak bhugat rahe hain ik be-ant saza ki umr  
apna naam likha baithe the ik din jiine valon men  
shahr-e-hawa mein jalte rahna andeshon ki chaukhat par  
raat gae tak uljhe rahna be-mafhum khayalon mein  
qasr-e-umr gawahi dega kaise kaise karb sahe  
kaisi kaisi rut guzri hai hum par itne salon mein  
dosh-e-khala se khak-e-zamin par utre to ehsas hua  
tare bantne wale rahi pad gae kin janjalon mein  
le aai kis qarya-e-shab mein ek jhute mahtab ki chah  
saya saya bhatak raha hun be-tanwir ujalon mein  
mausam mausam yahi raha gar khushbu ki tahqir ka rang  
sise ki kaliyan phutengi ab lohe ki dalon mein  
'sajid' ab tak bhugat rahe hain ek be-ant saza ki umr  
apna nam likha baithe the ek din jine walon mein  
