tire dard se jis ko nisbat nahin hai  
vo rahat musibat hai rahat nahin hai  
junun-e-mohabbat ka divana huun main  
mire sar men sauda-e-hikmat nahin hai  
tire gham ki duniya men ai jan-e-alam  
koi ruuh mahrum-e-rahat nahin hai  
mujhe garm-e-nazzara dekha to hans kar  
vo bole ki is ki ijazat nahin hai  
jhuki hai tire bar-e-irfan se gardan  
hamen sar uthane ki fursat nahin hai  
ye hai un ke ik ru-e-rangin ka partav  
bahar-e-tilism-e-latafat nahin hai  
tire sarfaroshon men hai kaun aisa  
jise dil se shauq-e-shahadat nahin hai  
taghaful ka shikva karun un se kyunkar  
vo kah denge tu be-muravvat nahin hai  
vo kahte hain shokhi se ham dilruba hain  
hamen dil navazi ki aadat nahin hai  
shahidan-e-gham hain subuk ruuh kya kya  
ki us dil pe bar-e-nadamat nahin hai  
namuna hai takmil-e-husn-e-sukhan ka  
guhar bari-e-taba-e-hasrat nahin hai  
tere dard se jis ko nisbat nahin hai  
wo rahat musibat hai rahat nahin hai  
junun-e-mohabbat ka diwana hun main  
mere sar mein sauda-e-hikmat nahin hai  
tere gham ki duniya mein ai jaan-e-alam  
koi ruh mahrum-e-rahat nahin hai  
mujhe garm-e-nazzara dekha to hans kar  
wo bole ki is ki ijazat nahin hai  
jhuki hai tere bar-e-irfan se gardan  
hamein sar uthane ki fursat nahin hai  
ye hai un ke ek ru-e-rangin ka partaw  
bahaar-e-tilism-e-latafat nahin hai  
tere sarfaroshon mein hai kaun aisa  
jise dil se shauq-e-shahadat nahin hai  
taghaful ka shikwa karun un se kyunkar  
wo kah denge tu be-murawwat nahin hai  
wo kahte hain shokhi se hum dilruba hain  
hamein dil nawazi ki aadat nahin hai  
shahidan-e-gham hain subuk ruh kya kya  
ki us dil pe bar-e-nadamat nahin hai  
namuna hai takmil-e-husn-e-sukhan ka  
guhar bari-e-taba-e-hasrat nahin hai  
