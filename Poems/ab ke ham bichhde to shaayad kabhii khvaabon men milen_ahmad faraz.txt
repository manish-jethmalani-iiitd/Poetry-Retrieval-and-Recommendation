ab ke ham bichhde to shayad kabhi khvabon men milen  
jis tarah sukhe hue phuul kitabon men milen  
dhundh ujde hue logon men vafa ke moti  
ye khazane tujhe mumkin hai kharabon men milen  
gham-e-duniya bhi gham-e-yar men shamil kar lo  
nashsha badhta hai sharaben jo sharabon men milen  
tu khuda hai na mira ishq farishton jaisa  
donon insan hain to kyuun itne hijabon men milen  
aaj ham daar pe khinche ga.e jin baton par  
kya ajab kal vo zamane ko nisabon men milen  
ab na vo main na vo tu hai na vo maazi hai 'faraz'  
jaise do shakhs tamanna ke sarabon men milen  
ab ke hum bichhde to shayad kabhi khwabon mein milen  
jis tarah sukhe hue phul kitabon mein milen  
dhundh ujde hue logon mein wafa ke moti  
ye khazane tujhe mumkin hai kharabon mein milen  
gham-e-duniya bhi gham-e-yar mein shamil kar lo  
nashsha badhta hai sharaben jo sharabon mein milen  
tu khuda hai na mera ishq farishton jaisa  
donon insan hain to kyun itne hijabon mein milen  
aaj hum dar pe khinche gae jin baaton par  
kya ajab kal wo zamane ko nisabon mein milen  
ab na wo main na wo tu hai na wo mazi hai 'faraaz'  
jaise do shakhs tamanna ke sarabon mein milen  
