us ka apna hi karishma hai fusun hai yuun hai  
yuun to kahne ko sabhi kahte hain yuun hai yuun hai  
jaise koi dar-e-dil par ho sitada kab se  
ek saaya na darun hai na barun hai yuun hai  
tum ne dekhi hi nahin dasht-e-vafa ki tasvir  
nok-e-har-khar pe ik qatra-e-khun hai yuun hai  
tum mohabbat men kahan sud-o-ziyan le aa.e  
ishq ka naam khirad hai na junun hai yuun hai  
ab tum aa.e ho miri jaan tamasha karne  
ab to dariya men talatum na sukun hai yuun hai  
naseha tujh ko khabar kya ki mohabbat kya hai  
roz aa jaata hai samjhata hai yuun hai yuun hai  
sha.iri taaza zamanon ki hai me.amar 'faraz'  
ye bhi ik silsila-e-kun-fayakun hai yuun hai  
us ka apna hi karishma hai fusun hai yun hai  
yun to kahne ko sabhi kahte hain yun hai yun hai  
jaise koi dar-e-dil par ho sitada kab se  
ek saya na darun hai na barun hai yun hai  
tum ne dekhi hi nahin dasht-e-wafa ki taswir  
nok-e-har-khar pe ek qatra-e-khun hai yun hai  
tum mohabbat mein kahan sud-o-ziyan le aae  
ishq ka nam khirad hai na junun hai yun hai  
ab tum aae ho meri jaan tamasha karne  
ab to dariya mein talatum na sukun hai yun hai  
naseha tujh ko khabar kya ki mohabbat kya hai  
roz aa jata hai samjhata hai yun hai yun hai  
shairi taza zamanon ki hai meamar 'faraaz'  
ye bhi ek silsila-e-kun-fayakun hai yun hai  
