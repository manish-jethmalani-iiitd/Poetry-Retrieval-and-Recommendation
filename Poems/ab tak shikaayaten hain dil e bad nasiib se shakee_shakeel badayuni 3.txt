ab tak shikayaten hain dil-e-bad-nasib se  
ik din kisi ko dekh liya tha qarib se  
aksar ba-zom-e-tark-e-mohabbat khuda gavah  
guzra chala gaya huun dayar-e-habib se  
dast-e-khizan ne badh ke vahin us ko chun liya  
jo phuul gir gaya nigah-e-andalib se  
ahl-e-sukun se khel na ai mauj-e-imbisat  
ik din ulajh ke dekh kisi gham-nasib se  
na ahl-e-naz ko bhi mile fursat-e-niyaz  
main duur hat gaya jo vo guzre qarib se  
ye kis khata pe ruuth ga.i chashm-e-iltifat  
ye kab ka intiqam liya mujh gharib se  
un ke baghair bhi hai vahi zindagi ka daur  
halat-e-zindagi hain magar kuchh ajiib se  
samjhe hue the husn-e-azal jis ko ham 'shakil'  
apna hi aks-e-rukh nazar aaya qarib se  
ab tak shikayaten hain dil-e-bad-nasib se  
ek din kisi ko dekh liya tha qarib se  
aksar ba-zom-e-tark-e-mohabbat khuda gawah  
guzra chala gaya hun dayar-e-habib se  
dast-e-khizan ne badh ke wahin us ko chun liya  
jo phul gir gaya nigah-e-andalib se  
ahl-e-sukun se khel na ai mauj-e-imbisat  
ek din ulajh ke dekh kisi gham-nasib se  
na ahl-e-naz ko bhi mile fursat-e-niyaz  
main dur hat gaya jo wo guzre qarib se  
ye kis khata pe ruth gai chashm-e-iltifat  
ye kab ka intiqam liya mujh gharib se  
un ke baghair bhi hai wahi zindagi ka daur  
haalat-e-zindagi hain magar kuchh ajib se  
samjhe hue the husn-e-azal jis ko hum 'shakil'  
apna hi aks-e-rukh nazar aaya qarib se  
