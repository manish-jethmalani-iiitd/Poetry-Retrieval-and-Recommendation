nazar mila ke mire paas aa ke luut liya  
nazar hati thi ki phir muskura ke luut liya  
shikast-e-husn ka jalva dikha ke luut liya  
nigah nichi kiye sar jhuka ke luut liya  
duha.i hai mire allah ki duha.i hai  
kisi ne mujh se bhi mujh ko chhupa ke luut liya  
salam us pe ki jis ne utha ke parda-e-dil  
mujhi men rah ke mujhi men sama ke luut liya  
unhin ke dil se koi us ki azmaten puchhe  
vo ek dil jise sab kuchh luta ke luut liya  
yahan to khud tiri hasti hai ishq ko darkar  
vo aur honge jinhen muskura ke luut liya  
khusha vo jaan jise di ga.i amanat-e-ishq  
rahe vo dil jise apna bana ke luut liya  
nigah daal di jis par hasin ankhon ne  
use bhi husn-e-mujassam bana ke luut liya  
bade vo aa.e dil o jaan ke lutne vaale  
nazar se chhed diya gudguda ke luut liya  
raha kharab-e-mohabbat hi vo jise tu ne  
khud apna dard-e-mohabbat dikha ke luut liya  
koi ye luut to dekhe ki us ne jab chaha  
tamam hasti-e-dil ko jaga ke luut liya  
karishma-sazi-e-husn-e-azal are tauba  
mira hi a.ina mujh ko dikha ke luut liya  
na lutte ham magar un mast ankhdiyon ne 'jigar'  
nazar bachate hue dabdaba ke luut liya  
nazar mila ke mere pas aa ke lut liya  
nazar hati thi ki phir muskura ke lut liya  
shikast-e-husn ka jalwa dikha ke lut liya  
nigah nichi kiye sar jhuka ke lut liya  
duhai hai mere allah ki duhai hai  
kisi ne mujh se bhi mujh ko chhupa ke lut liya  
salam us pe ki jis ne utha ke parda-e-dil  
mujhi mein rah ke mujhi mein sama ke lut liya  
unhin ke dil se koi us ki azmaten puchhe  
wo ek dil jise sab kuchh luta ke lut liya  
yahan to khud teri hasti hai ishq ko darkar  
wo aur honge jinhen muskura ke lut liya  
khusha wo jaan jise di gai amanat-e-ishq  
rahe wo dil jise apna bana ke lut liya  
nigah dal di jis par hasin aankhon ne  
use bhi husn-e-mujassam bana ke lut liya  
bade wo aae dil o jaan ke lutne wale  
nazar se chhed diya gudguda ke lut liya  
raha kharab-e-mohabbat hi wo jise tu ne  
khud apna dard-e-mohabbat dikha ke lut liya  
koi ye lut to dekhe ki us ne jab chaha  
tamam hasti-e-dil ko jaga ke lut liya  
karishma-sazi-e-husn-e-azal are tauba  
mera hi aaina mujh ko dikha ke lut liya  
na lutte hum magar un mast ankhdiyon ne 'jigar'  
nazar bachate hue dabdaba ke lut liya  
