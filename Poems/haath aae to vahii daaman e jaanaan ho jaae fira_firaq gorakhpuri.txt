haath aa.e to vahi daman-e-janan ho jaa.e  
chhut jaa.e to vahi apna gareban ho jaa.e  
ishq ab bhi hai vo mahram-e-be-gana-numa  
husn yuun laakh chhupe laakh numayan ho jaa.e  
hosh-o-ghaflat se bahut duur hai kaifiyyat-e-ishq  
us ki har be-khabari manzil-e-irfan ho jaa.e  
yaad aati hai jab apni to tadap jaata huun  
meri hasti tira bhula hava paiman ho jaa.e  
aankh vo hai jo tiri jalva-gah-e-naz bane  
dil vahi hai jo sarapa tira arman ho jaa.e  
pak-bazan-e-mohabbat men jo bebaki hai  
husn gar us ko samajh le to pasheman ho jaa.e  
sahl ho kar hui dushvar mohabbat teri  
use mushkil jo bana len to kuchh asan ho jaa.e  
ishq phir ishq hai jis ruup men jis bhes men ho  
ishrat-e-vasl bane ya gham-e-hijran ho jaa.e  
kuchh mudava bhi ho majruh dilon ka ai dost  
marham-e-zakhm tira jaur-pasheman ho jaa.e  
ye bhi sach hai koi ulfat men pareshan kyuun ho  
ye bhi sach hai koi kyunkar na pareshan ho jaa.e  
ishq ko arz-e-tamanna men bhi lakhon pas-o-pesh  
husn ke vaste inkar bhi asan ho jaa.e  
jhilmilati hai sar-e-bazm-e-jahan sham-e-khudi  
jo ye bujh jaa.e charagh-e-rah-e-irfan ho jaa.e  
sar-e-shorida diya dasht-o-bayaban bhi diye  
ye miri khubi-e-qismat ki vo zindan ho jaa.e  
uqda-e-ishq ajab uqda-e-mohmal hai 'firaq'  
kabhi la-hal kabhi mushkil kabhi asan ho jaa.e  
hath aae to wahi daman-e-jaanan ho jae  
chhut jae to wahi apna gareban ho jae  
ishq ab bhi hai wo mahram-e-be-gana-numa  
husn yun lakh chhupe lakh numayan ho jae  
hosh-o-ghaflat se bahut dur hai kaifiyyat-e-ishq  
us ki har be-khabari manzil-e-irfan ho jae  
yaad aati hai jab apni to tadap jata hun  
meri hasti tera bhula hawa paiman ho jae  
aankh wo hai jo teri jalwa-gah-e-naz bane  
dil wahi hai jo sarapa tera arman ho jae  
pak-bazan-e-mohabbat mein jo bebaki hai  
husn gar us ko samajh le to pasheman ho jae  
sahl ho kar hui dushwar mohabbat teri  
use mushkil jo bana len to kuchh aasan ho jae  
ishq phir ishq hai jis rup mein jis bhes mein ho  
ishrat-e-wasl bane ya gham-e-hijran ho jae  
kuchh mudawa bhi ho majruh dilon ka ai dost  
marham-e-zakhm tera jaur-pasheman ho jae  
ye bhi sach hai koi ulfat mein pareshan kyun ho  
ye bhi sach hai koi kyunkar na pareshan ho jae  
ishq ko arz-e-tamanna mein bhi lakhon pas-o-pesh  
husn ke waste inkar bhi aasan ho jae  
jhilmilati hai sar-e-bazm-e-jahan sham-e-khudi  
jo ye bujh jae charagh-e-rah-e-irfan ho jae  
sar-e-shorida diya dasht-o-bayaban bhi diye  
ye meri khubi-e-qismat ki wo zindan ho jae  
uqda-e-ishq ajab uqda-e-mohmal hai 'firaq'  
kabhi la-hal kabhi mushkil kabhi aasan ho jae  
