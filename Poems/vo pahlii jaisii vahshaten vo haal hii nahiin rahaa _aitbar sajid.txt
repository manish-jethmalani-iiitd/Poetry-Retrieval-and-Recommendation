vo pahli jaisi vahshaten vo haal hi nahin raha  
ki ab to shauq rahat-e-visal hi nahin raha  
tamam hasraten har ik saval dafn kar chuke  
hamare paas ab koi saval hi nahin raha  
talash-e-rizq men ye shaam is tarah guzar ga.i  
koi hai apna muntazir khayal hi nahin raha  
in aate jaate roz-o-shab ki gardishon ko dekh kar  
kisi ke hijr ka koi malal hi nahin raha  
hamara kya banega kuchh na kuchh to is pe sochte  
magar kabhi hamen gham-e-ma.al hi nahin raha  
tumhare khal-o-khad pe ik kitab likh rahe the ham  
magar tumhara husn be-misal hi nahin raha  
sanvarta nikharta main kaise apne aap ko  
tumhare baad apna kuchh khayal hi nahin raha  
zara si baat se dilon men itna farq aa gaya  
ta.alluqat ka to phir saval hi nahin raha  
wo pahli jaisi wahshaten wo haal hi nahin raha  
ki ab to shauq rahat-e-visal hi nahin raha  
tamam hasraten har ek sawal dafn kar chuke  
hamare pas ab koi sawal hi nahin raha  
talash-e-rizq mein ye sham is tarah guzar gai  
koi hai apna muntazir khayal hi nahin raha  
in aate jate roz-o-shab ki gardishon ko dekh kar  
kisi ke hijr ka koi malal hi nahin raha  
hamara kya banega kuchh na kuchh to is pe sochte  
magar kabhi hamein gham-e-maal hi nahin raha  
tumhaare khal-o-khad pe ek kitab likh rahe the hum  
magar tumhaara husn be-misal hi nahin raha  
sanwarta nikhaarta main kaise apne aap ko  
tumhaare baad apna kuchh khayal hi nahin raha  
zara si baat se dilon mein itna farq aa gaya  
talluqat ka to phir sawal hi nahin raha  
