hazaron arzuen saath hain is par akeli hai  
hamari ruuh be-bujhi hui ab tak paheli hai  
budhapa ho to ho us rabt men kyuun kar khalal aa.e  
miri yas-o-tamanna bachpane se saath kheli hai  
ajal bhi tal ga.i dekhi ga.i halat na ankhon se  
shab-e-gham men musibat si musibat ham ne jheli hai  
adam ka tha safar jab aur kuchh tosha na haath aaya  
bahut si aarzu chalte chalate saath le li hai  
zara dekho to un utre hue chehron ko phulon ke  
ma.az-allah jhonka hai khizan ka ya ki seli hai  
kabhi jamne na deti be-khudi khatir pe naqsh un ka  
ba-mushkil main ne ye tasvir usi ayyar se li hai  
hamari aur gulon ki ek hai nashv-o-numa lekin  
vahan mutthi men zar hai aur yahan khali hatheli hai  
na puchho 'shad' virani ko dil ki kya bata.un main  
tamanna ja chuki hasrat gharib is men akeli hai  
hazaron aarzuen sath hain is par akeli hai  
hamari ruh be-bujhi hui ab tak paheli hai  
budhapa ho to ho us rabt mein kyun kar khalal aae  
meri yas-o-tamanna bachpane se sath kheli hai  
ajal bhi tal gai dekhi gai haalat na aankhon se  
shab-e-gham mein musibat si musibat hum ne jheli hai  
adam ka tha safar jab aur kuchh tosha na hath aaya  
bahut si aarzu chalte chalate sath le li hai  
zara dekho to un utre hue chehron ko phulon ke  
maaz-allah jhonka hai khizan ka ya ki seli hai  
kabhi jamne na deti be-khudi khatir pe naqsh un ka  
ba-mushkil main ne ye taswir usi ayyar se li hai  
hamari aur gulon ki ek hai nashw-o-numa lekin  
wahan mutthi mein zar hai aur yahan khali hatheli hai  
na puchho 'shad' virani ko dil ki kya bataun main  
tamanna ja chuki hasrat gharib is mein akeli hai  
