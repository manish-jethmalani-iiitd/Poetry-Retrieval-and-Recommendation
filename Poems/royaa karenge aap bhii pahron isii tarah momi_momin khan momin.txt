roya karenge aap bhi pahron isi tarah  
atka kahin jo aap ka dil bhi miri tarah  
aata nahin hai vo to kisi dhab se daav men  
banti nahin hai milne ki us ke koi tarah  
tashbih kis se duun ki tarah-dar ki mire  
sab se nirali vaz.a hai sab se na.i tarah  
mar chuk kahin ki tu gham-e-hijran se chhut jaa.e  
kahte to hain bhale ki va-lekin buri tarah  
ne taab hijr men hai na aram vasl men  
kam-bakht dil ko chain nahin hai kisi tarah  
lagti hain galiyan bhi tire munh se kya bhali  
qurban tere phir mujhe kah le usi tarah  
pamal ham na hote faqat jaur-e-charkh se  
aa.i hamari jaan pe aafat ka.i tarah  
ne jaa.e vaan bane hai na bin jaa.e chain hai  
kya kijiye hamen to hai mushkil sabhi tarah  
ma.ashuq aur bhi hain bata de jahan men  
karta hai kaun zulm kisi par tiri tarah  
huun jan-ba-lab butan-e-sitamgar ke haath se  
kya sab jahan men jiite hain 'momin' isi tarah  
roya karenge aap bhi pahron isi tarah  
atka kahin jo aap ka dil bhi meri tarah  
aata nahin hai wo to kisi dhab se daw mein  
banti nahin hai milne ki us ke koi tarah  
tashbih kis se dun ki tarah-dar ki mere  
sab se nirali waza hai sab se nai tarah  
mar chuk kahin ki tu gham-e-hijran se chhut jae  
kahte to hain bhale ki wa-lekin buri tarah  
ne tab hijr mein hai na aaram wasl mein  
kam-bakht dil ko chain nahin hai kisi tarah  
lagti hain galiyan bhi tere munh se kya bhali  
qurban tere phir mujhe kah le usi tarah  
pamal hum na hote faqat jaur-e-charkh se  
aai hamari jaan pe aafat kai tarah  
ne jae wan bane hai na bin jae chain hai  
kya kijiye hamein to hai mushkil sabhi tarah  
mashuq aur bhi hain bata de jahan mein  
karta hai kaun zulm kisi par teri tarah  
hun jaan-ba-lab butan-e-sitamgar ke hath se  
kya sab jahan mein jite hain 'momin' isi tarah  
