juun nik.hat-e-gul jumbish hai ji ka nikal jaana  
ai bad-e-saba meri karvat to badal jaana  
pa-laghz-e-mohabbat se mushkil hai sanbhal jaana  
us rukh ki safa.i par is dil ka phisal jaana  
siine men jo dil tadpa dhar hi to diya dekha  
phir bhuul gaya kaisa main haath ka phal jaana  
itna to na ghabrao rahat yahin farmao  
ghar men mire rah jaao aaj aur bhi kal jaana  
ai dil vo jo yaan aaya kya kya hamen tarsaya  
tu ne kahin sikhlaya qaabu se nikal jaana  
kya aise se da.ava ho mahshar men ki main ne to  
nazzara-e-qatil ko ehsan-e-ajal jaana  
hai zulm karam jitna tha farq pada kitna  
mushkil hai mizaj itna ik baar badal jaana  
huron ki sana-khvani vaa.iz yuun hi kab maani  
le aa ki hai nadani baton men bahal jaana  
ishq un ki bala jaane ashiq hon to pahchane  
lo mujh ko atibba ne saude ka khalal jaana  
kya baten banata hai vo jaan jalata hai  
paani men dikhata hai kafur ka jal jaana  
matlab hai ki vaslat men hai bul-havas aafat men  
is garmi-e-sohbat men ai dil na pighal jaana  
dam lene ki taqat hai bimar-e-mohabbat hai  
itna bhi ghanimat hai 'momin' ka sambhal jaana  
jun nikhat-e-gul jumbish hai ji ka nikal jaana  
ai baad-e-saba meri karwat to badal jaana  
pa-laghz-e-mohabbat se mushkil hai sanbhal jaana  
us rukh ki safai par is dil ka phisal jaana  
sine mein jo dil tadpa dhar hi to diya dekha  
phir bhul gaya kaisa main hath ka phal jaana  
itna to na ghabrao rahat yahin farmao  
ghar mein mere rah jao aaj aur bhi kal jaana  
ai dil wo jo yan aaya kya kya hamein tarsaya  
tu ne kahin sikhlaya qabu se nikal jaana  
kya aise se dawa ho mahshar mein ki main ne to  
nazzara-e-qatil ko ehsan-e-ajal jaana  
hai zulm karam jitna tha farq pada kitna  
mushkil hai mizaj itna ek bar badal jaana  
huron ki sana-khwani waiz yun hi kab mani  
le aa ki hai nadani baaton mein bahal jaana  
ishq un ki bala jaane aashiq hon to pahchane  
lo mujh ko atibba ne saude ka khalal jaana  
kya baaten banata hai wo jaan jalata hai  
pani mein dikhata hai kafur ka jal jaana  
matlab hai ki waslat mein hai bul-hawas aafat mein  
is garmi-e-sohbat mein ai dil na pighal jaana  
dam lene ki taqat hai bimar-e-mohabbat hai  
itna bhi ghanimat hai 'momin' ka sambhal jaana  
