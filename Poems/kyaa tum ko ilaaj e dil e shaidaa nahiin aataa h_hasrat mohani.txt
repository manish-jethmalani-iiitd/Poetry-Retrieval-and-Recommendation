kya tum ko ilaj-e-dil-e-shaida nahin aata  
aata hai par is tarah ki goya nahin aata  
ho jaati thi taskin so ab fart-e-alam se  
is baat ko rote hain ki rona nahin aata  
tum ho ki tumhen vada-vafa.i ki nahin khu  
main huun ki mujhe tum se taqaza nahin aata  
hai paas ye kis ki nigah-e-mahv-e-haya ka  
lab tak jo mire harf-e-tamanna nahin aata  
un ki nigah-e-mast ke jalve hain nazar men  
bhule se bhi zikr-e-mai-o-mina nahin aata  
shokhi se vo mana-e-sitam puchh rahe hain  
ab lafz-e-jafa bhi unhen goya nahin aata  
main dard ki lazzat se raza-mand huun 'hasrat'  
mujh ko sitam-e-yar ka shikva nahin aata  
kya tum ko ilaj-e-dil-e-shaida nahin aata  
aata hai par is tarah ki goya nahin aata  
ho jati thi taskin so ab fart-e-alam se  
is baat ko rote hain ki rona nahin aata  
tum ho ki tumhein wada-wafai ki nahin khu  
main hun ki mujhe tum se taqaza nahin aata  
hai pas ye kis ki nigah-e-mahw-e-haya ka  
lab tak jo mere harf-e-tamanna nahin aata  
un ki nigah-e-mast ke jalwe hain nazar mein  
bhule se bhi zikr-e-mai-o-mina nahin aata  
shokhi se wo mana-e-sitam puchh rahe hain  
ab lafz-e-jafa bhi unhen goya nahin aata  
main dard ki lazzat se raza-mand hun 'hasrat'  
mujh ko sitam-e-yar ka shikwa nahin aata  
