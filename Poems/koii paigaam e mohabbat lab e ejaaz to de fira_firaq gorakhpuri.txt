koi paigham-e-mohabbat lab-e-ejaz to de  
maut ki aankh bhi khul ja.egi avaz to de  
maqsad-e-ishq ham-ahangi-e-juzv-o-kul hai  
dard hi dard sahi dil bu-e-dam-saz to de  
chashm-e-makhmur ke unvan-e-nazar kuchh to khulen  
dil-e-ranjur dhadakne ka kuchh andaz to de  
ik zara ho nasha-e-husn men andaz-e-khumar  
ik jhalak ishq ke anjam ki aghaz to de  
jo chhupa.e na chhupe aur bata.e na bane  
dil-e-ashiq ko in ankhon se koi raaz to de  
muntazir itni kabhi thi na faza-e-afaq  
chhedne hi ko huun pur-dard ghazal saaz to de  
ham asiran-e-qafas aag laga sakte hain  
fursat-e-naghma kabhi hasrat-e-parvaz to de  
ishq ik baar mashiyyat ko badal sakta hai  
indiya apna magar kuchh nigah-e-naz to de  
qurb o didar to ma.alum kisi ka phir bhi  
kuchh pata sa falak-e-tafraqa-pardaz to de  
manzilen gard ki manind udi jaati hain  
ablaq-e-dahr kuchh andaz-e-tag-o-taz to de  
kaan se ham to 'firaq' aankh ka lete hain kaam  
aaj chhup kar koi avaz par avaz to de  
koi paigham-e-mohabbat lab-e-ejaz to de  
maut ki aankh bhi khul jaegi aawaz to de  
maqsad-e-ishq ham-ahangi-e-juzw-o-kul hai  
dard hi dard sahi dil bu-e-dam-saz to de  
chashm-e-makhmur ke unwan-e-nazar kuchh to khulen  
dil-e-ranjur dhadakne ka kuchh andaz to de  
ek zara ho nasha-e-husn mein andaz-e-khumar  
ek jhalak ishq ke anjam ki aaghaz to de  
jo chhupae na chhupe aur batae na bane  
dil-e-ashiq ko in aankhon se koi raaz to de  
muntazir itni kabhi thi na faza-e-afaq  
chhedne hi ko hun pur-dard ghazal saz to de  
hum asiran-e-qafas aag laga sakte hain  
fursat-e-naghma kabhi hasrat-e-parwaz to de  
ishq ek bar mashiyyat ko badal sakta hai  
indiya apna magar kuchh nigah-e-naz to de  
qurb o didar to malum kisi ka phir bhi  
kuchh pata sa falak-e-tafraqa-pardaz to de  
manzilen gard ki manind udi jati hain  
ablaq-e-dahr kuchh andaz-e-tag-o-taz to de  
kan se hum to 'firaq' aankh ka lete hain kaam  
aaj chhup kar koi aawaz par aawaz to de  
