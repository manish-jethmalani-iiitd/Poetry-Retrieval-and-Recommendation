siyahkar siyah-ru khata-shi.ar aaya  
tiri janab men tera gunahgar aaya  
khizan ka daur gaya mausam-e-bahar aaya  
magar na is dil-e-be-sabr ko qarar aaya  
kahin javab na tu ne diya yahan ke siva  
jahan men yuun to bahut main tujhe pukar aaya  
sara-e-dahr men chhoda tan-e-kasif apna  
ye bojh sar se musafir tira utaar aaya  
hamare nala-e-dil ka na puchhiye ahval  
gali se yaar ki himmat bhi ab ke haar aaya  
padi jo qais ke uupar nazar bayaban men  
mujhe gharib ke uupar ghazab ka pyaar aaya  
na apne paanv se aana mila gali men tiri  
yahan bhi chaar ke kandhon pe main savar aaya  
ye iztirab hai kyuun hai kidhar ka qasd ai ruuh  
kahan se aa.i talab kis jagah se taar aaya  
bura khizan ka ho dekhe jo sukhe sukhe hont  
gharib phuul pe mujh ko ghazab ka pyaar aaya  
miri na puchh ki teri gali men khaak huun main  
tujhi ko meri vafa ka na e'tibar aaya  
lahad ne khol ke aghosh di jagah jo mujhe  
lipat ke rah ga.e ham ko bhi khuub pyaar aaya  
yaqin jaan le saaqi ki khum ki khair nahin  
khuda na karda jo ab ke mujhe khumar aaya  
mire nasib kahan is tarah ke dida-e-tar  
sunun ye khush-khabari kaan se ki yaar aaya  
nigah ne un ki jahan said-e-nau ko taak liya  
ada ne un ki kaha le naya shikar aaya  
tire firaq ke khugar na mar mite jab tak  
qaza ke aane ka tab tak na e'tibar aaya  
dila palat gaya qismat ka pahle hi paasa  
ab apni jiit kahan dil jab apna haar aaya  
jab ikhtiyar chaman par nahin to ham ko kya  
hazar baar agar mausam-e-bahar aaya  
shikayat-e-dil-e-muztar kahan talak ai maut  
dua.en dunga tujhe gar ise qarar aaya  
javab-e-khat ka na qasid se majra puchho  
hai saaf chehre se zahir ki sharmsar aaya  
nazar men phir ga.i chaal aap ki javani ki  
jo ladkhadata hua koi bada-khvar aaya  
jo mangte to hamen baghban se kya milta  
gharib phuul to daman ko bhi pasar aaya  
na apne nala-e-dil ko mila javab kahin  
nikal ke dil se tujhe arsh tak pukar aaya  
adam men 'shad' ko kya valvala ho jannat ka  
ki ye gharib to hasti se dil ko maar aaya  
siyahkar siyah-ru khata-shiar aaya  
teri janab mein tera gunahgar aaya  
khizan ka daur gaya mausam-e-bahaar aaya  
magar na is dil-e-be-sabr ko qarar aaya  
kahin jawab na tu ne diya yahan ke siwa  
jahan mein yun to bahut main tujhe pukar aaya  
sara-e-dahr mein chhoda tan-e-kasif apna  
ye bojh sar se musafir tera utar aaya  
hamare nala-e-dil ka na puchhiye ahwal  
gali se yar ki himmat bhi ab ke haar aaya  
padi jo qais ke upar nazar bayaban mein  
mujhe gharib ke upar ghazab ka pyar aaya  
na apne panw se aana mila gali mein teri  
yahan bhi chaar ke kandhon pe main sawar aaya  
ye iztirab hai kyun hai kidhar ka qasd ai ruh  
kahan se aai talab kis jagah se tar aaya  
bura khizan ka ho dekhe jo sukhe sukhe hont  
gharib phul pe mujh ko ghazab ka pyar aaya  
meri na puchh ki teri gali mein khak hun main  
tujhi ko meri wafa ka na e'tibar aaya  
lahad ne khol ke aaghosh di jagah jo mujhe  
lipat ke rah gae hum ko bhi khub pyar aaya  
yaqin jaan le saqi ki khum ki khair nahin  
khuda na karda jo ab ke mujhe khumar aaya  
mere nasib kahan is tarah ke dida-e-tar  
sunun ye khush-khabari kan se ki yar aaya  
nigah ne un ki jahan said-e-nau ko tak liya  
ada ne un ki kaha le naya shikar aaya  
tere firaq ke khugar na mar mite jab tak  
qaza ke aane ka tab tak na e'tibar aaya  
dila palat gaya qismat ka pahle hi pasa  
ab apni jit kahan dil jab apna haar aaya  
jab ikhtiyar chaman par nahin to hum ko kya  
hazar bar agar mausam-e-bahaar aaya  
shikayat-e-dil-e-muztar kahan talak ai maut  
duaen dunga tujhe gar ise qarar aaya  
jawab-e-khat ka na qasid se majra puchho  
hai saf chehre se zahir ki sharmsar aaya  
nazar mein phir gai chaal aap ki jawani ki  
jo ladkhadata hua koi baada-khwar aaya  
jo mangte to hamein baghban se kya milta  
gharib phul to daman ko bhi pasar aaya  
na apne nala-e-dil ko mila jawab kahin  
nikal ke dil se tujhe arsh tak pukar aaya  
adam mein 'shad' ko kya walwala ho jannat ka  
ki ye gharib to hasti se dil ko mar aaya  
