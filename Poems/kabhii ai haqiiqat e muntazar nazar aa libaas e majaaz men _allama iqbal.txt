kabhi ai haqiqat-e-muntazar nazar aa libas-e-majaz men  
ki hazaron sajde tadap rahe hain miri jabin-e-niyaz men  
tarab-ashna-e-kharosh ho to nava hai mahram-e-gosh ho  
vo sarod kya ki chhupa hua ho sukut-e-parda-e-saz men  
tu bacha bacha ke na rakh ise tira aa.ina hai vo aa.ina  
ki shikasta ho to aziz-tar hai nigah-e-a.ina-saz men  
dam-e-tauf kirmak-e-sham.a ne ye kaha ki vo asar-e-kuhan  
na tiri hikayat-e-soz men na miri hadis-e-gudaz men  
na kahin jahan men amaan mili jo amaan mili to kahan mili  
mire jurm-e-khana-kharab ko tire afv-e-banda-navaz men  
na vo ishq men rahin garmiyan na vo husn men rahin shokhiyan  
na vo ghaznavi men tadap rahi na vo kham hai zulf-e-ayaz main  
main jo sar-ba-sajda hua kabhi to zamin se aane lagi sada  
tira dil to hai sanam-ashna tujhe kya milega namaz men  
kabhi ai haqiqat-e-muntazar nazar aa libas-e-majaz mein  
ki hazaron sajde tadap rahe hain meri jabin-e-niyaz mein  
tarab-ashna-e-kharosh ho to nawa hai mahram-e-gosh ho  
wo sarod kya ki chhupa hua ho sukut-e-parda-e-saz mein  
tu bacha bacha ke na rakh ise tera aaina hai wo aaina  
ki shikasta ho to aziz-tar hai nigah-e-aina-saz mein  
dam-e-tauf kirmak-e-shama ne ye kaha ki wo asar-e-kuhan  
na teri hikayat-e-soz mein na meri hadis-e-gudaz mein  
na kahin jahan mein aman mili jo aman mili to kahan mili  
mere jurm-e-khana-kharab ko tere afw-e-banda-nawaz mein  
na wo ishq mein rahin garmiyan na wo husn mein rahin shokhiyan  
na wo ghaznawi mein tadap rahi na wo kham hai zulf-e-ayaz main  
main jo sar-ba-sajda hua kabhi to zamin se aane lagi sada  
tera dil to hai sanam-ashna tujhe kya milega namaz mein  
