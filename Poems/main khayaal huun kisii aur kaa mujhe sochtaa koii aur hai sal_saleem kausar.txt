main khayal huun kisi aur ka mujhe sochta koi aur hai  
sar-e-a.ina mira aks hai pas-e-a.ina koi aur hai  
main kisi ke dast-e-talab men huun to kisi ke harf-e-dua men huun  
main nasib huun kisi aur ka mujhe mangta koi aur hai  
ajab e'tibar o be-e'tibari ke darmiyan hai zindagi  
main qarib huun kisi aur ke mujhe janta koi aur hai  
miri raushni tire khadd-o-khal se mukhtalif to nahin magar  
tu qarib aa tujhe dekh luun tu vahi hai ya koi aur hai  
tujhe dushmanon ki khabar na thi mujhe doston ka pata nahin  
tiri dastan koi aur thi mira vaqi.a koi aur hai  
vahi munsifon ki rivayaten vahi faislon ki ibaraten  
mira jurm to koi aur tha pa miri saza koi aur hai  
kabhi laut aa.en to puchhna nahin dekhna unhen ghaur se  
jinhen raste men khabar hui ki ye rasta koi aur hai  
jo miri riyazat-e-nim-shab ko 'salim' sub.h na mil saki  
to phir is ke ma.ani to ye hue ki yahan khuda koi aur hai  
main khayal hun kisi aur ka mujhe sochta koi aur hai  
sar-e-aina mera aks hai pas-e-aina koi aur hai  
main kisi ke dast-e-talab mein hun to kisi ke harf-e-dua mein hun  
main nasib hun kisi aur ka mujhe mangta koi aur hai  
ajab e'tibar o be-e'tibari ke darmiyan hai zindagi  
main qarib hun kisi aur ke mujhe jaanta koi aur hai  
meri raushni tere khadd-o-khal se mukhtalif to nahin magar  
tu qarib aa tujhe dekh lun tu wahi hai ya koi aur hai  
tujhe dushmanon ki khabar na thi mujhe doston ka pata nahin  
teri dastan koi aur thi mera waqia koi aur hai  
wahi munsifon ki riwayaten wahi faislon ki ibaraten  
mera jurm to koi aur tha pa meri saza koi aur hai  
kabhi laut aaen to puchhna nahin dekhna unhen ghaur se  
jinhen raste mein khabar hui ki ye rasta koi aur hai  
jo meri riyazat-e-nim-shab ko 'salim' subh na mil saki  
to phir is ke mani to ye hue ki yahan khuda koi aur hai  
