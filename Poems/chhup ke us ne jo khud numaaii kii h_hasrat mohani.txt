chhup ke us ne jo khud-numa.i ki  
intiha thi ye dilruba.i ki  
ma.il-e-ghamza hai vo chashm-e-siyah  
ab nahin khair parsa.i ki  
ham se kyunkar vo astana chhute  
muddaton jis pe jab.ha-sa.i ki  
dil ne barson ba-justuju-e-kamal  
kucha-e-ishq men gada.i ki  
daam se un ke chhutna to kahan  
yaan havas bhi nahin riha.i ki  
kya kiya ye ki ahl-e-shauq ke saath  
tu ne ki bhi to bevafa.i ki  
ho ke nadim vo baithe hain khamosh  
sulh men shaan hai lada.i ki  
us taghaful-shi.ar se 'hasrat'  
ham men taqat nahin juda.i ki  
chhup ke us ne jo khud-numai ki  
intiha thi ye dilrubai ki  
mail-e-ghamza hai wo chashm-e-siyah  
ab nahin khair parsai ki  
hum se kyunkar wo aastana chhute  
muddaton jis pe jabha-sai ki  
dil ne barson ba-justuju-e-kamal  
kucha-e-ishq mein gadai ki  
dam se un ke chhutna to kahan  
yan hawas bhi nahin rihai ki  
kya kiya ye ki ahl-e-shauq ke sath  
tu ne ki bhi to bewafai ki  
ho ke nadim wo baithe hain khamosh  
sulh mein shan hai ladai ki  
us taghaful-shiar se 'hasrat'  
hum mein taqat nahin judai ki  
