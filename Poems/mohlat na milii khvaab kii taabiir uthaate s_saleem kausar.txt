mohlat na mili khvab ki ta.abir uthate  
ham maare ga.e tuute hue tiir uthate  
mamur thiin suraj ki gavahi pe hava.en  
phir saa.e kahan dhuup ki jagir uthate  
tujh tak bhi pahunchne ke liye vaqt nahin tha  
kab daulat-e-duniya tire rah-gir uthate  
bas ek hi khvahish sar-e-maqtal hamen yaad aa.i  
zindan se nikalte hue zanjir uthate  
us vaqt bhi hathon ne qalam ko nahin chhoda  
jab in pe zaruri tha ki shamshir uthate  
ham log 'salim' asal se kat kar nahin jiite  
kya soch ke akhir koi tasvir uthate  
mohlat na mili khwab ki tabir uthate  
hum mare gae tute hue tir uthate  
mamur thin suraj ki gawahi pe hawaen  
phir sae kahan dhup ki jagir uthate  
tujh tak bhi pahunchne ke liye waqt nahin tha  
kab daulat-e-duniya tere rah-gir uthate  
bas ek hi khwahish sar-e-maqtal hamein yaad aai  
zindan se nikalte hue zanjir uthate  
us waqt bhi hathon ne qalam ko nahin chhoda  
jab in pe zaruri tha ki shamshir uthate  
hum log 'salim' asal se kat kar nahin jite  
kya soch ke aakhir koi taswir uthate  
