aane vaali thi khizan maidan khali kar diya  
kal hava-e-shab ne saara lawn khali kar diya  
ham tire khvabon ki jannat se nikal kar aa ga.e  
dekh tera qasr-e-ali-shan khali kar diya  
dushmanon ne shust bandhi khema-e-ummid par  
doston ne darra-e-imkan khali kar diya  
bantne nikla hai vo phulon ke tohfe shahr men  
is khabar par ham ne bhi gul-dan khali kar diya  
le gaya vo saath apne dil ki saari raunaqen  
kis qadar ye shahr tha gunjan khali kar diya  
saari chidiyan ud ga.iin mujh ko akela chhod kar  
mere ghar ka sehn aur dalan khali kar diya  
diary men saare achchhe sher chun kar likh liye  
ek ladki ne mira divan khali kar diya  
aane wali thi khizan maidan khali kar diya  
kal hawa-e-shab ne sara lawn khali kar diya  
hum tere khwabon ki jannat se nikal kar aa gae  
dekh tera qasr-e-ali-shan khali kar diya  
dushmanon ne shust bandhi khema-e-ummid par  
doston ne darra-e-imkan khali kar diya  
bantne nikla hai wo phulon ke tohfe shahr mein  
is khabar par hum ne bhi gul-dan khali kar diya  
le gaya wo sath apne dil ki sari raunaqen  
kis qadar ye shahr tha gunjaan khali kar diya  
sari chidiyan ud gain mujh ko akela chhod kar  
mere ghar ka sehn aur dalan khali kar diya  
diary mein sare achchhe sher chun kar likh liye  
ek ladki ne mera diwan khali kar diya  
