main ne kab da.ava kiya tha sar-ba-sar baaqi huun main  
pesh-e-khidmat hon tumhare jis qadar baaqi huun main  
main bahut sa jaise zaa.e.a ho chuka huun ja-ba-ja  
haath se mahsus karta huun kidhar baaqi huun main  
dhundte hain ab jahan mera nishan tak bhi nahin  
us taraf bhi dekh lena tha jidhar baaqi huun main  
meri tafsilat men jaane ka mauqa.a ab kahan  
ab to asan hai samajhna mukhtasar baaqi huun main  
din chadhe hona na hona ek sa rah ja.ega  
ye bhi kya kam hai ki ab se raat bhar baaqi huun main  
kharch saara ho chuka huun aur duniya men kahin  
kuchh agar huun bhi to khud se be-khabar baaqi huun main  
main kisi kaam aa bhi sakta huun agar samjhe koi  
aaj bhi khas-khana-e-dil men sharar baaqi huun main  
main agar baaqi nahin huun to bhi hai kis ko gharaz  
aur hai parva yahan kis ko agar baaqi huun main  
kuchh bhi ho be-sud hai mujh se safar karna 'zafar'  
jo kahin jaati nahin vo rah-guzar baaqi huun main  
main ne kab dawa kiya tha sar-ba-sar baqi hun main  
pesh-e-khidmat hon tumhaare jis qadar baqi hun main  
main bahut sa jaise zaea ho chuka hun ja-ba-ja  
hath se mahsus karta hun kidhar baqi hun main  
dhundte hain ab jahan mera nishan tak bhi nahin  
us taraf bhi dekh lena tha jidhar baqi hun main  
meri tafsilat mein jaane ka mauqa ab kahan  
ab to aasan hai samajhna mukhtasar baqi hun main  
din chadhe hona na hona ek sa rah jaega  
ye bhi kya kam hai ki ab se raat bhar baqi hun main  
kharch sara ho chuka hun aur duniya mein kahin  
kuchh agar hun bhi to khud se be-khabar baqi hun main  
main kisi kaam aa bhi sakta hun agar samjhe koi  
aaj bhi khas-khana-e-dil mein sharar baqi hun main  
main agar baqi nahin hun to bhi hai kis ko gharaz  
aur hai parwa yahan kis ko agar baqi hun main  
kuchh bhi ho be-sud hai mujh se safar karna 'zafar'  
jo kahin jati nahin wo rah-guzar baqi hun main  
