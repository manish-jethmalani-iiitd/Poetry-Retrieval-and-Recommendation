sar men sauda bhi nahin dil men tamanna bhi nahin  
lekin is tark-e-mohabbat ka bharosa bhi nahin  
dil ki ginti na yaganon men na beganon men  
lekin us jalva-gah-e-naz se uthta bhi nahin  
mehrbani ko mohabbat nahin kahte ai dost  
aah ab mujh se tiri ranjish-e-beja bhi nahin  
ek muddat se tiri yaad bhi aa.i na hamen  
aur ham bhuul ga.e hon tujhe aisa bhi nahin  
aaj ghaflat bhi un ankhon men hai pahle se siva  
aaj hi khatir-e-bimar shakeba bhi nahin  
baat ye hai ki sukun-e-dil-e-vahshi ka maqam  
kunj-e-zindan bhi nahin vus.at-e-sahra bhi nahin  
are sayyad hamin gul hain hamin bulbul hain  
tu ne kuchh aah suna bhi nahin dekha bhi nahin  
aah ye majma-e-ahbab ye bazm-e-khamosh  
aaj mahfil men 'firaq'-e-sukhan-ara bhi nahin  
ye bhi sach hai ki mohabbat pe nahin main majbur  
ye bhi sach hai ki tira husn kuchh aisa bhi nahin  
yuun to hangame uthate nahin divana-e-ishq  
magar ai dost kuchh aison ka thikana bhi nahin  
fitrat-e-husn to ma.alum hai tujh ko hamdam  
chara hi kya hai ba-juz sabr so hota bhi nahin  
munh se ham apne bura to nahin kahte ki 'firaq'  
hai tira dost magar aadmi achchha bhi nahin  
sar mein sauda bhi nahin dil mein tamanna bhi nahin  
lekin is tark-e-mohabbat ka bharosa bhi nahin  
dil ki ginti na yaganon mein na beganon mein  
lekin us jalwa-gah-e-naz se uthta bhi nahin  
mehrbani ko mohabbat nahin kahte ai dost  
aah ab mujh se teri ranjish-e-beja bhi nahin  
ek muddat se teri yaad bhi aai na hamein  
aur hum bhul gae hon tujhe aisa bhi nahin  
aaj ghaflat bhi un aankhon mein hai pahle se siwa  
aaj hi khatir-e-bimar shakeba bhi nahin  
baat ye hai ki sukun-e-dil-e-wahshi ka maqam  
kunj-e-zindan bhi nahin wusat-e-sahra bhi nahin  
are sayyaad hamin gul hain hamin bulbul hain  
tu ne kuchh aah suna bhi nahin dekha bhi nahin  
aah ye majma-e-ahbab ye bazm-e-khamosh  
aaj mahfil mein 'firaq'-e-sukhan-ara bhi nahin  
ye bhi sach hai ki mohabbat pe nahin main majbur  
ye bhi sach hai ki tera husn kuchh aisa bhi nahin  
yun to hangame uthate nahin diwana-e-ishq  
magar ai dost kuchh aison ka thikana bhi nahin  
fitrat-e-husn to malum hai tujh ko hamdam  
chaara hi kya hai ba-juz sabr so hota bhi nahin  
munh se hum apne bura to nahin kahte ki 'firaq'  
hai tera dost magar aadmi achchha bhi nahin  
