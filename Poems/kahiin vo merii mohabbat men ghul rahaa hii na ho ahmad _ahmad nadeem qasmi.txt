kahin vo meri mohabbat men ghul raha hi na ho  
khuda kare use ye tajraba hua hi na ho  
supurdagi mira me.aar to nahin lekin  
main sochta huun tire ruup men khuda hi na ho  
main tujh ko pa ke bhi kis shakhs ki talash men huun  
mire khayal men koi tire siva hi na ho  
vo uzr kar ki mire dil ko bhi yaqin aa.e  
vo giit ga ki jo main ne kabhi suna hi na ho  
vo baat kar jise phaila ke main ghazal kah luun  
suna.un sher jo main ne abhi likha hi na ho  
sahar ko dil ki taraf ye dhuan sa kaisa hai  
kahin ye mera diya rat-bhar jala hi na ho  
ho kaise jabr-e-mashiyat ko is dua ka lihaz  
jo ek baar mile phir kabhi juda hi na ho  
ye abr-o-kisht ki duniya men kaise mumkin hai  
ki umr-bhar ki vafa ka koi sila hi na ho  
miri nigah men vo ped bhi hai bad-kirdar  
lada hua ho jo phal se magar jhuka hi na ho  
jo dasht dasht se phulon ki bhiik mangta tha  
kahin vo tod ke kashkol mar gaya hi na ho  
tulu-e-sub.h ne chamka diye hain abr ke chaak  
'nadim' ye mira daman-e-mudda.a hi na ho  
kahin wo meri mohabbat mein ghul raha hi na ho  
khuda kare use ye tajraba hua hi na ho  
supurdagi mera mear to nahin lekin  
main sochta hun tere rup mein khuda hi na ho  
main tujh ko pa ke bhi kis shakhs ki talash mein hun  
mere khayal mein koi tere siwa hi na ho  
wo uzr kar ki mere dil ko bhi yaqin aae  
wo git ga ki jo main ne kabhi suna hi na ho  
wo baat kar jise phaila ke main ghazal kah lun  
sunaun sher jo main ne abhi likha hi na ho  
sahar ko dil ki taraf ye dhuan sa kaisa hai  
kahin ye mera diya raat-bhar jala hi na ho  
ho kaise jabr-e-mashiyat ko is dua ka lihaz  
jo ek bar mile phir kabhi juda hi na ho  
ye abr-o-kisht ki duniya mein kaise mumkin hai  
ki umr-bhar ki wafa ka koi sila hi na ho  
meri nigah mein wo ped bhi hai bad-kirdar  
lada hua ho jo phal se magar jhuka hi na ho  
jo dasht dasht se phulon ki bhik mangta tha  
kahin wo tod ke kashkol mar gaya hi na ho  
tulu-e-subh ne chamka diye hain abr ke chaak  
'nadim' ye mera daman-e-muddaa hi na ho  
