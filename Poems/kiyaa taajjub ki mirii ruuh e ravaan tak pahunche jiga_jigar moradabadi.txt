kiya ta.ajjub ki miri ruh-e-ravan tak pahunche  
pahle koi mire naghmon ki zaban tak pahunche  
jab har ik shorish-e-gham zabt-e-fughan tak pahunche  
phir khuda jaane ye hangama kahan tak pahunche  
aankh tak dil se na aa.e na zaban tak pahunche  
baat jis ki hai usi afat-e-jan tak pahunche  
tu jahan par tha bahut pahle vahin aaj bhi hai  
dekh rindan-e-khush-anfas kahan tak pahunche  
jo zamane ko bura kahte hain khud hain vo bure  
kaash ye baat tire gosh-e-giran tak pahunche  
badh ke rindon ne qadam hazrat-e-va.iz ke liye  
girte padte jo dar-e-pir-e-mughan tak pahunche  
tu mire hal-e-pareshan pe bahut tanz na kar  
apne gesu bhi zara dekh kahan tak pahunche  
un ka jo farz hai vo ahl-e-siyasat janen  
mera paigham mohabbat hai jahan tak pahunche  
ishq ki chot dikhane men kahin aati hai  
kuchh ishare the ki jo lafz-o-bayan tak pahunche  
jalve betab the jo parda-e-fitrat men 'jigar'  
khud tadap kar miri chashm-e-nigaran tak pahunche  
kiya tajjub ki meri ruh-e-rawan tak pahunche  
pahle koi mere naghmon ki zaban tak pahunche  
jab har ek shorish-e-gham zabt-e-fughan tak pahunche  
phir khuda jaane ye hangama kahan tak pahunche  
aankh tak dil se na aae na zaban tak pahunche  
baat jis ki hai usi aafat-e-jaan tak pahunche  
tu jahan par tha bahut pahle wahin aaj bhi hai  
dekh rindan-e-khush-anfas kahan tak pahunche  
jo zamane ko bura kahte hain khud hain wo bure  
kash ye baat tere gosh-e-giran tak pahunche  
badh ke rindon ne qadam hazrat-e-waiz ke liye  
girte padte jo dar-e-pir-e-mughan tak pahunche  
tu mere haal-e-pareshan pe bahut tanz na kar  
apne gesu bhi zara dekh kahan tak pahunche  
un ka jo farz hai wo ahl-e-siyasat jaanen  
mera paigham mohabbat hai jahan tak pahunche  
ishq ki chot dikhane mein kahin aati hai  
kuchh ishaare the ki jo lafz-o-bayan tak pahunche  
jalwe betab the jo parda-e-fitrat mein 'jigar'  
khud tadap kar meri chashm-e-nigaran tak pahunche  
