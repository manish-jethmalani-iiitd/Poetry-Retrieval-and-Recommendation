jo tere munh se na ho sharmsar a.ina  
to rukh kare su-e-a.ina-dar a.ina  
kahe hai dekh ke rukhsar-e-yar a.ina  
ki is safa.i pe sadqe nisar a.ina  
siyah-ru na kare tark-e-ulfat-e-gulfam  
main bul-havas ko dikha.un hazar a.ina  
safa-e-dil ki kahan qadr-e-tira-rozi men  
charagh-e-sub.h hai shab-ha-e-tar a.ina  
samajh liya magar is sabz rang ko tuuti  
ki hai nazare ka ummid-var a.ina  
vo sakht-jan huun ki dikhla.en gar dam-e-murdan  
to tod de kamar-e-kohsar a.ina  
muqabil us rukh-e-raushan ke khul ga.i qal.i  
na thahra aag pe simab-var a.ina  
sama rahe hain magar tere nau-ba-nau jalve  
ki ban gaya hai tilism-e-bahar a.ina  
shikast-e-rang pe masti men hanste hain ham bhi  
dikha.enge unhen vaqt-e-khumar a.ina  
mujhe to kahte ho mat dekh meri janib tu  
aur aap dekhte ho baar baar a.ina  
bala hai man-e-vafa nuur ud gaya naseh  
tu le ke dekh to rang-e-azar a.ina  
samajh tu 'momin' agar narava ho khud-bini  
to dekhen kaahe ko parhez-gar a.ina  
jo tere munh se na ho sharmsar aaina  
to rukh kare su-e-aina-dar aaina  
kahe hai dekh ke rukhsar-e-yar aaina  
ki is safai pe sadqe nisar aaina  
siyah-ru na kare tark-e-ulfat-e-gulfam  
main bul-hawas ko dikhaun hazar aaina  
safa-e-dil ki kahan qadr-e-tira-rozi mein  
charagh-e-subh hai shab-ha-e-tar aaina  
samajh liya magar is sabz rang ko tuti  
ki hai nazare ka ummid-war aaina  
wo sakht-jaan hun ki dikhlaen gar dam-e-murdan  
to tod de kamar-e-kohsar aaina  
muqabil us rukh-e-raushan ke khul gai qali  
na thahra aag pe simab-war aaina  
sama rahe hain magar tere nau-ba-nau jalwe  
ki ban gaya hai tilism-e-bahaar aaina  
shikast-e-rang pe masti mein hanste hain hum bhi  
dikhaenge unhen waqt-e-khumar aaina  
mujhe to kahte ho mat dekh meri jaanib tu  
aur aap dekhte ho bar bar aaina  
bala hai man-e-wafa nur ud gaya naseh  
tu le ke dekh to rang-e-azar aaina  
samajh tu 'momin' agar narawa ho khud-bini  
to dekhen kahe ko parhez-gar aaina  
