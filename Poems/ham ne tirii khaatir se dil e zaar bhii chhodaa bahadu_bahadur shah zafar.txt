ham ne tiri khatir se dil-e-zar bhi chhoda  
tu bhi na hua yaar aur ik yaar bhi chhoda  
kya hoga rafugar se rafu mera gareban  
ai dast-e-junun tu ne nahin taar bhi chhoda  
diin de ke gaya kufr ke bhi kaam se ashiq  
tasbih ke saath us ne to zunnar bhi chhoda  
goshe men tiri chashm-e-siyah-mast ke dil ne  
ki jab se jagah khana-e-khummar bhi chhoda  
is se hai gharibon ko tasalli ki ajal ne  
muflis ko jo maara to na zardar bhi chhoda  
tedhe na ho ham se rakho ikhlas to sidha  
tum pyaar se rukte ho to lo pyaar bhi chhoda  
kya chhoden asiran-e-mohabbat ko vo jis ne  
sadqe men na ik murgh-e-giraftar bhi chhoda  
pahunchi miri rusva.i ki kyunkar khabar us ko  
us shokh ne to dekhna akhbar bhi chhoda  
karta tha jo yaan aane ka jhuta kabhi iqrar  
muddat se 'zafar' us ne vo iqrar bhi chhoda  
hum ne teri khatir se dil-e-zar bhi chhoda  
tu bhi na hua yar aur ek yar bhi chhoda  
kya hoga rafugar se rafu mera gareban  
ai dast-e-junun tu ne nahin tar bhi chhoda  
din de ke gaya kufr ke bhi kaam se aashiq  
tasbih ke sath us ne to zunnar bhi chhoda  
goshe mein teri chashm-e-siyah-mast ke dil ne  
ki jab se jagah khana-e-khummar bhi chhoda  
is se hai gharibon ko tasalli ki ajal ne  
muflis ko jo mara to na zardar bhi chhoda  
tedhe na ho hum se rakho ikhlas to sidha  
tum pyar se rukte ho to lo pyar bhi chhoda  
kya chhoden asiran-e-mohabbat ko wo jis ne  
sadqe mein na ek murgh-e-giraftar bhi chhoda  
pahunchi meri ruswai ki kyunkar khabar us ko  
us shokh ne to dekhna akhbar bhi chhoda  
karta tha jo yan aane ka jhuta kabhi iqrar  
muddat se 'zafar' us ne wo iqrar bhi chhoda  
