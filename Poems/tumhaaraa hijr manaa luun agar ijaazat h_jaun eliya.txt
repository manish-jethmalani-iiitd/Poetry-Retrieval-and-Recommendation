tumhara hijr mana luun agar ijazat ho  
main dil kisi se laga luun agar ijazat ho  
tumhare ba.ad bhala kya hain va.ada-o-paiman  
bas apna vaqt ganva luun agar ijazat ho  
tumhare hijr ki shab-ha-e-kar men janan  
koi charagh jala luun agar ijazat ho  
junun vahi hai vahi main magar hai shahr naya  
yahan bhi shor macha luun agar ijazat ho  
kise hai khvahish-e-marham-gari magar phir bhi  
main apne zakhm dikha luun agar ijazat ho  
tumhari yaad men jiine ki aarzu hai abhi  
kuchh apna haal sambhalun agar ijazat ho  
tumhaara hijr mana lun agar ijazat ho  
main dil kisi se laga lun agar ijazat ho  
tumhaare baad bhala kya hain wada-o-paiman  
bas apna waqt ganwa lun agar ijazat ho  
tumhaare hijr ki shab-ha-e-kar mein jaanan  
koi charagh jala lun agar ijazat ho  
junun wahi hai wahi main magar hai shahr naya  
yahan bhi shor macha lun agar ijazat ho  
kise hai khwahish-e-marham-gari magar phir bhi  
main apne zakhm dikha lun agar ijazat ho  
tumhaari yaad mein jine ki aarzu hai abhi  
kuchh apna haal sambhaalun agar ijazat ho  
