vo shakhs ki main jis se mohabbat nahin karta  
hansta hai mujhe dekh ke nafrat nahin karta  
pakda hi gaya huun to mujhe daar pe khincho  
sachcha huun magar apni vakalat nahin karta  
kyuun bakhsh diya mujh se gunahgar ko maula  
munsif to kisi se bhi ri.ayat nahin karta  
ghar valon ko ghaflat pe sabhi kos rahe hain  
choron ko magar koi malamat nahin karta  
kis qaum ke dil men nahin jazbat-e-barahim  
kis mulk pe namrud hukumat nahin karta  
dete hain ujale mire sajdon ki gavahi  
main chhup ke andhere men ibadat nahin karta  
bhula nahin main aaj bhi adab-e-javani  
main aaj bhi auron ko nasihat nahin karta  
insan ye samjhen ki yahan dafn khuda hai  
main aise mazaron ki ziyarat nahin karta  
duniya men 'qatil' us sa munafiq nahin koi  
jo zulm to sahta hai baghavat nahin karta  
wo shakhs ki main jis se mohabbat nahin karta  
hansta hai mujhe dekh ke nafrat nahin karta  
pakda hi gaya hun to mujhe dar pe khincho  
sachcha hun magar apni wakalat nahin karta  
kyun bakhsh diya mujh se gunahgar ko maula  
munsif to kisi se bhi riayat nahin karta  
ghar walon ko ghaflat pe sabhi kos rahe hain  
choron ko magar koi malamat nahin karta  
kis qaum ke dil mein nahin jazbaat-e-barahim  
kis mulk pe namrud hukumat nahin karta  
dete hain ujale mere sajdon ki gawahi  
main chhup ke andhere mein ibaadat nahin karta  
bhula nahin main aaj bhi aadab-e-jawani  
main aaj bhi auron ko nasihat nahin karta  
insan ye samjhen ki yahan dafn khuda hai  
main aise mazaron ki ziyarat nahin karta  
duniya mein 'qatil' us sa munafiq nahin koi  
jo zulm to sahta hai baghawat nahin karta  
