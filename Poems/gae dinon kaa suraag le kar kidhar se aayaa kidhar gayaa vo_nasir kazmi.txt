ga.e dinon ka suragh le kar kidhar se aaya kidhar gaya vo  
ajiib manus ajnabi tha mujhe to hairan kar gaya vo  
bas ek moti si chhab dikha kar bas ek mithi si dhun suna kar  
sitara-e-sham ban ke aaya ba-rang-e-khvab-e-sahar gaya vo  
khushi ki rut ho ki gham ka mausam nazar use dhundti hai har dam  
vo bu-e-gul tha ki naghma-e-jan mire to dil men utar gaya vo  
na ab vo yadon ka chadhta dariya na fursaton ki udaas barkha  
yunhi zara si kasak hai dil men jo zakhm gahra tha bhar gaya vo  
kuchh ab sambhalne lagi hai jaan bhi badal chala daur-e-asman bhi  
jo raat bhari thi tal ga.i hai jo din kada tha guzar gaya vo  
bas ek manzil hai bul-havas ki hazar raste hain ahl-e-dil ke  
yahi to hai farq mujh men us men guzar gaya main thahar gaya vo  
shikasta-pa raah men khada huun ga.e dinon ko bula raha huun  
jo qafila mera ham-safar tha misal-e-gard-e-safar gaya vo  
mira tu khuun ho gaya hai paani sitamgaron ki palak na bhigi  
jo naala uttha tha raat dil se na jaane kyuun be-asar gaya vo  
vo mai-kade ko jagane vaala vo raat ki niind udane vaala  
ye aaj kya us ke ji men aa.i ki shaam hote hi ghar gaya vo  
vo hijr ki raat ka sitara vo ham-nafas ham-sukhan hamara  
sada rahe us ka naam pyara suna hai kal raat mar gaya vo  
vo jis ke shane pe haath rakh kar safar kiya tu ne manzilon ka  
tiri gali se na jaane kyuun aaj sar jhuka.e guzar gaya vo  
vo raat ka be-nava musafir vo tera sha.ir vo tera 'nasir'  
tiri gali tak to ham ne dekha tha phir na jaane kidhar gaya vo  
gae dinon ka suragh le kar kidhar se aaya kidhar gaya wo  
ajib manus ajnabi tha mujhe to hairan kar gaya wo  
bas ek moti si chhab dikha kar bas ek mithi si dhun suna kar  
sitara-e-sham ban ke aaya ba-rang-e-khwab-e-sahar gaya wo  
khushi ki rut ho ki gham ka mausam nazar use dhundti hai har dam  
wo bu-e-gul tha ki naghma-e-jaan mere to dil mein utar gaya wo  
na ab wo yaadon ka chadhta dariya na fursaton ki udas barkha  
yunhi zara si kasak hai dil mein jo zakhm gahra tha bhar gaya wo  
kuchh ab sambhalne lagi hai jaan bhi badal chala daur-e-asman bhi  
jo raat bhaari thi tal gai hai jo din kada tha guzar gaya wo  
bas ek manzil hai bul-hawas ki hazar raste hain ahl-e-dil ke  
yahi to hai farq mujh mein us mein guzar gaya main thahar gaya wo  
shikasta-pa rah mein khada hun gae dinon ko bula raha hun  
jo qafila mera ham-safar tha misal-e-gard-e-safar gaya wo  
mera tu khun ho gaya hai pani sitamgaron ki palak na bhigi  
jo nala uttha tha raat dil se na jaane kyun be-asar gaya wo  
wo mai-kade ko jagane wala wo raat ki nind udane wala  
ye aaj kya us ke ji mein aai ki sham hote hi ghar gaya wo  
wo hijr ki raat ka sitara wo ham-nafas ham-sukhan hamara  
sada rahe us ka nam pyara suna hai kal raat mar gaya wo  
wo jis ke shane pe hath rakh kar safar kiya tu ne manzilon ka  
teri gali se na jaane kyun aaj sar jhukae guzar gaya wo  
wo raat ka be-nawa musafir wo tera shair wo tera 'nasir'  
teri gali tak to hum ne dekha tha phir na jaane kidhar gaya wo  
