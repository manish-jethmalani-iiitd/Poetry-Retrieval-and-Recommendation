ye uzr-e-imtihan-e-jazb-e-dil kaisa nikal aaya  
main ilzam us ko deta tha qusur apna nikal aaya  
na shadi-marg huun kyunkar hai muzhda qatl-e-dushman ka  
ki ghar men se liye shamshir vo rota nikal aaya  
sitam ai garmi-e-zabt-e-fughan-o-ah chhati par  
kabhu bas pad gaya chhala kabhu phoda nikal aaya  
kiya zanjir mujh ko chara-gar ne kin dinon men jab  
adu ki qaid se vo shokh-e-be-parva nikal aaya  
nikal aaya agar aansu to zalim mat nikal ankhen  
suna ma.azur hai muztar nikal aaya nikal aaya  
hamare khun-baha ka ghair se da.ava hai qatil ko  
ye bad-e-infisal ab aur hi jhagda nikal aaya  
hui bulbul sana-khvan-e-dahan-e-tang kis gul ki  
ki farvardi men ghunche ka munh itna sa nikal aaya  
koi tiir us ka dil men rah gaya tha kya ki ankhon se  
abhi rone men ik paikan ka tukda nikal aaya  
dam-e-bismil ye kis ke khauf se ham pi ga.e aansu  
ki har zakhm-e-badan se khuun ka dariya nikal aaya  
khadang-e-yar ke hamrah nikli jaan siine se  
yahi arman ik muddat se ji men tha nikal aaya  
bahut nazan hai tu ai qais par vahshat dikha.unga  
kitabon men kabhu qissa jo 'momin' ka nikal aaya  
ye uzr-e-imtihan-e-jazb-e-dil kaisa nikal aaya  
main ilzam us ko deta tha qusur apna nikal aaya  
na shadi-marg hun kyunkar hai muzhda qatl-e-dushman ka  
ki ghar mein se liye shamshir wo rota nikal aaya  
sitam ai garmi-e-zabt-e-fughan-o-ah chhati par  
kabhu bas pad gaya chhaala kabhu phoda nikal aaya  
kiya zanjir mujh ko chaara-gar ne kin dinon mein jab  
adu ki qaid se wo shokh-e-be-parwa nikal aaya  
nikal aaya agar aansu to zalim mat nikal aankhen  
suna mazur hai muztar nikal aaya nikal aaya  
hamare khun-baha ka ghair se dawa hai qatil ko  
ye baad-e-infisal ab aur hi jhagda nikal aaya  
hui bulbul sana-khwan-e-dahan-e-tang kis gul ki  
ki farwardi mein ghunche ka munh itna sa nikal aaya  
koi tir us ka dil mein rah gaya tha kya ki aankhon se  
abhi rone mein ek paikan ka tukda nikal aaya  
dam-e-bismil ye kis ke khauf se hum pi gae aansu  
ki har zakhm-e-badan se khun ka dariya nikal aaya  
khadang-e-yar ke hamrah nikli jaan sine se  
yahi arman ek muddat se ji mein tha nikal aaya  
bahut nazan hai tu ai qais par wahshat dikhaunga  
kitabon mein kabhu qissa jo 'momin' ka nikal aaya  
