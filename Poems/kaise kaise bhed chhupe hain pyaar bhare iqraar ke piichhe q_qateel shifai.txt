kaise kaise bhed chhupe hain pyaar bhare iqrar ke pichhe  
koi patthar taan raha hai shishe ki divar ke pichhe  
dil men aag laga jaata hai ye bin yaar bahar ka mausam  
ek tapish bhi hoti hai is thandi si phuvar ke pichhe  
soch abhi se phir kya hoga biit ga.i jab raat milan ki  
ek udasi rah ja.egi paa.el ki jhankar ke pichhe  
kaun laga.e khoj kisi ka khud-gharzi ke is jangal men  
milta hai insan yahan bhi lekin ek hazar ke pichhe  
nangi ho kar naach rahi hai bhuki ruhon ki majburi  
jhank sako to jhank ke dekho jismon ke ambar ke pichhe  
ye hakim bhi dost hai mera ye naseh bhi mera hamdam  
kitne hi gham-khvar pade hain ek tire bimar ke pichhe  
tera to ik dil tuuta hai yaar 'qatil' udaas na ho tu  
log to jaan bhi de dete hain pyare apne yaar ke pichhe  
kaise kaise bhed chhupe hain pyar bhare iqrar ke pichhe  
koi patthar tan raha hai shishe ki diwar ke pichhe  
dil mein aag laga jata hai ye bin yar bahaar ka mausam  
ek tapish bhi hoti hai is thandi si phuwar ke pichhe  
soch abhi se phir kya hoga bit gai jab raat milan ki  
ek udasi rah jaegi pael ki jhankar ke pichhe  
kaun lagae khoj kisi ka khud-gharzi ke is jangal mein  
milta hai insan yahan bhi lekin ek hazar ke pichhe  
nangi ho kar nach rahi hai bhuki ruhon ki majburi  
jhank sako to jhank ke dekho jismon ke ambar ke pichhe  
ye hakim bhi dost hai mera ye naseh bhi mera hamdam  
kitne hi gham-khwar pade hain ek tere bimar ke pichhe  
tera to ek dil tuta hai yar 'qatil' udas na ho tu  
log to jaan bhi de dete hain pyare apne yar ke pichhe  
