main kisi shakhs se bezar nahin ho sakta  
ek zarra bhi to be-kar nahin ho sakta  
is qadar pyaar hai insan ki khataon se mujhe  
ki farishta mira me.aar nahin ho sakta  
ai khuda phir ye jahannam ka tamasha kiya hai  
tera shahkar to finnar nahin ho sakta  
ai haqiqat ko faqat khvab samajhne vaale  
tu kabhi sahab-e-asrar nahin ho sakta  
tu ki ik mauja-e-nik.hat se bhi chaunk uthta hai  
hashr aata hai to bedar nahin ho sakta  
sar-e-divar ye kyuun nirkh ki takrar hui  
ghar ka angan kabhi bazar nahin ho sakta  
raakh si majlis-e-aqvam ki chutki men hai kya  
kuchh bhi ho ye mira pindar nahin ho sakta  
is haqiqat ko samajhne men lutaya kya kuchh  
mera dushman mira gham-khvar nahin ho sakta  
main ne bheja tujhe aivan-e-hukumat men magar  
ab to barson tira didar nahin ho sakta  
tirgi chahe sitaron ki sifarish laa.e  
raat se mujh ko sarokar nahin ho sakta  
vo jo sheron men hai ik shai pas-e-alfaz 'nadim'  
us ka alfaz men iz.har nahin ho sakta  
main kisi shakhs se bezar nahin ho sakta  
ek zarra bhi to be-kar nahin ho sakta  
is qadar pyar hai insan ki khataon se mujhe  
ki farishta mera mear nahin ho sakta  
ai khuda phir ye jahannam ka tamasha kiya hai  
tera shahkar to finnar nahin ho sakta  
ai haqiqat ko faqat khwab samajhne wale  
tu kabhi sahab-e-asrar nahin ho sakta  
tu ki ek mauja-e-nikhat se bhi chaunk uthta hai  
hashr aata hai to bedar nahin ho sakta  
sar-e-diwar ye kyun nirkh ki takrar hui  
ghar ka aangan kabhi bazar nahin ho sakta  
rakh si majlis-e-aqwam ki chutki mein hai kya  
kuchh bhi ho ye mera pindar nahin ho sakta  
is haqiqat ko samajhne mein lutaya kya kuchh  
mera dushman mera gham-khwar nahin ho sakta  
main ne bheja tujhe aiwan-e-hukumat mein magar  
ab to barson tera didar nahin ho sakta  
tirgi chahe sitaron ki sifarish lae  
raat se mujh ko sarokar nahin ho sakta  
wo jo sheron mein hai ek shai pas-e-alfaz 'nadim'  
us ka alfaz mein izhaar nahin ho sakta  
