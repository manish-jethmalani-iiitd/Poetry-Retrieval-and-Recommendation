khatm shor-e-tufan tha duur thi siyahi bhi  
dam ke dam men afsana thi miri tabahi bhi  
iltifat samjhun ya be-rukhi kahun is ko  
rah ga.i khalish ban kar us ki kam-nigahi bhi  
us nazar ke uthne men us nazar ke jhukne men  
naghma-e-sahr bhi hai ah-e-sub.h-gahi bhi  
yaad kar vo din jis din teri sakht-giri pur  
ashk bhar ke utthi thi meri be-gunahi bhi  
pasti-e-zamin se hai rif.at-e-falak qaa.em  
meri khasta-hali se teri kaj-kulahi bhi  
sham.a bhi ujala bhi main hi apni mahfil ka  
main hi apni manzil ka rahbar bhi raahi bhi  
gumbadon se palti hai apni hi sada 'majruh'  
masjidon men ki main ne ja ke dad-khvahi bhi  
khatm shor-e-tufan tha dur thi siyahi bhi  
dam ke dam mein afsana thi meri tabahi bhi  
iltifat samjhun ya be-rukhi kahun is ko  
rah gai khalish ban kar us ki kam-nigahi bhi  
us nazar ke uthne mein us nazar ke jhukne mein  
naghma-e-sahr bhi hai aah-e-subh-gahi bhi  
yaad kar wo din jis din teri sakht-giri pur  
ashk bhar ke utthi thi meri be-gunahi bhi  
pasti-e-zamin se hai rifat-e-falak qaem  
meri khasta-haali se teri kaj-kulahi bhi  
shama bhi ujala bhi main hi apni mahfil ka  
main hi apni manzil ka rahbar bhi rahi bhi  
gumbadon se palti hai apni hi sada 'majruh'  
masjidon mein ki main ne ja ke dad-khwahi bhi  
