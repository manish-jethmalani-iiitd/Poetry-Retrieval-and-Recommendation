saara aalam gosh-bar-avaz hai  
aaj kin hathon men dil ka saaz hai  
tu jahan hai zamzama-pardaz hai  
dil jahan hai gosh-bar-avaz hai  
haan zara jur.at dikha ai jazb-e-dil  
husn ko parde pe apne naaz hai  
ham-nashin dil ki haqiqat kya kahun  
soz men duuba hua ik saaz hai  
aap ki makhmur ankhon ki qasam  
meri mai-khvari abhi tak raaz hai  
hans diye vo mere rone par magar  
un ke hans dene men bhi ik raaz hai  
chhup ga.e vo saz-e-hasti chhed kar  
ab to bas avaz hi avaz hai  
husn ko nahaq pasheman kar diya  
ai junun ye bhi koi andaz hai  
saari mahfil jis pe jhuum utthi 'majaz'  
vo to avaz-e-shikast-e-saz hai  
sara aalam gosh-bar-awaz hai  
aaj kin hathon mein dil ka saz hai  
tu jahan hai zamzama-pardaz hai  
dil jahan hai gosh-bar-awaz hai  
han zara jurat dikha ai jazb-e-dil  
husn ko parde pe apne naz hai  
ham-nashin dil ki haqiqat kya kahun  
soz mein duba hua ek saz hai  
aap ki makhmur aankhon ki qasam  
meri mai-khwari abhi tak raaz hai  
hans diye wo mere rone par magar  
un ke hans dene mein bhi ek raaz hai  
chhup gae wo saz-e-hasti chhed kar  
ab to bas aawaz hi aawaz hai  
husn ko nahaq pasheman kar diya  
ai junun ye bhi koi andaz hai  
sari mahfil jis pe jhum utthi 'majaz'  
wo to aawaz-e-shikast-e-saz hai  
