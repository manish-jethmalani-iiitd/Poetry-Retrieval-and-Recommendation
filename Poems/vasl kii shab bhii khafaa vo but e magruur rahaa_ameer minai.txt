vasl ki shab bhi khafa vo but-e-maghrur raha  
hausla dil ka jo tha dil men ba-dastur raha  
umr-e-rafta ke talaf hone ka aaya to khayal  
lekin ik dam ki talafi ka na maqdur raha  
jam.a kis din na hue mausam-e-gul men mai-kash  
roz hangama tah-e-saya-e-angur raha  
gardish-e-bakht kahan se hamen laa.i hai kahan  
manzilon vadi-e-ghurbat se vatan duur raha  
rast-bazi kar agar namvari hai darkar  
daar se khalq men avaz-e-mansur raha  
vo to hai charkh chaharum pe ye pach mohalle par  
sach hai iisa se bhi baala tira mazdur raha  
fasl-e-gul aa.i ga.i sehn-e-chaman men sau baar  
apne sar men tha jo sauda vo ba-dastur raha  
jalva-e-barq-e-tajalli nazar aaya na kabhi  
muddaton ja ke vahan men shajar-e-tur raha  
zulf o rukh donon hain jaane se javani ke kharab  
mushk vo mushk na kafur vo kafur raha  
ghol-e-sahra ne mira saath na chhoda shab bhar  
le ke mash.al kabhi nazdik kabhi duur raha  
ham bhi maujud the kal mahfil-e-janan men 'amir'  
raat ko der talak aap ka mazkur raha  
wasl ki shab bhi khafa wo but-e-maghrur raha  
hausla dil ka jo tha dil mein ba-dastur raha  
umr-e-rafta ke talaf hone ka aaya to khayal  
lekin ek dam ki talafi ka na maqdur raha  
jama kis din na hue mausam-e-gul mein mai-kash  
roz hangama tah-e-saya-e-angur raha  
gardish-e-bakht kahan se hamein lai hai kahan  
manzilon wadi-e-ghurbat se watan dur raha  
rast-bazi kar agar namwari hai darkar  
dar se khalq mein aawaz-e-mansur raha  
wo to hai charkh chahaarum pe ye pach mohalle par  
sach hai isa se bhi baala tera mazdur raha  
fasl-e-gul aai gai sehn-e-chaman mein sau bar  
apne sar mein tha jo sauda wo ba-dastur raha  
jalwa-e-barq-e-tajalli nazar aaya na kabhi  
muddaton ja ke wahan mein shajar-e-tur raha  
zulf o rukh donon hain jaane se jawani ke kharab  
mushk wo mushk na kafur wo kafur raha  
ghol-e-sahra ne mera sath na chhoda shab bhar  
le ke mashal kabhi nazdik kabhi dur raha  
hum bhi maujud the kal mahfil-e-jaanan mein 'amir'  
raat ko der talak aap ka mazkur raha  
