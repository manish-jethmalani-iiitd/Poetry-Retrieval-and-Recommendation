tujh se girvida yak zamana raha  
kuchh faqat main hi mubtala na raha  
aap ko ab hui hai qadr-e-vafa  
jab ki main la.iq-e-jafa na raha  
rah-o-rasm-e-vafa vo bhuul ga.e  
ab hamen bhi koi gila na raha  
husn khud ho gaya gharib-navaz  
ishq muhtaj-e-ilteja na raha  
bas-ki nazzara-soz tha vo jamal  
hosh-e-nazzargi baja na raha  
main kabhi tujh se bad-guman na hua  
tu kabhi mujh se ashna na raha  
aap ka shauq bhi to ab dil men  
aap ki yaad ke siva na raha  
aur bhi ho ga.e vo ghafil-e-khvab  
nala-e-sub.h-e-na-rasa na raha  
husn ka naaz ashiqi ka niyaz  
ab to kuchh bhi vo majra na raha  
ishq jab shikva sanj-e-husn hua  
iltija ho ga.i gila na raha  
ham bharose pe un ke baith rahe  
jab kisi ka bhi aasra na raha  
mere gham ki hui unhen bhi khabar  
ab to ye dard la-dava na raha  
aarzu teri barqarar rahe  
dil ka kya hai raha raha na raha  
ho ga.e khatm mujh pe jaur-e-falak  
ab koi morid-e-bala na raha  
jab se dekhi abul-kalam ki nasr  
nazm-e-'hasrat' men bhi maza na raha  
tujh se girwida yak zamana raha  
kuchh faqat main hi mubtala na raha  
aap ko ab hui hai qadr-e-wafa  
jab ki main laiq-e-jafa na raha  
rah-o-rasm-e-wafa wo bhul gae  
ab hamein bhi koi gila na raha  
husn khud ho gaya gharib-nawaz  
ishq muhtaj-e-ilteja na raha  
bas-ki nazzara-soz tha wo jamal  
hosh-e-nazzargi baja na raha  
main kabhi tujh se bad-guman na hua  
tu kabhi mujh se aashna na raha  
aap ka shauq bhi to ab dil mein  
aap ki yaad ke siwa na raha  
aur bhi ho gae wo ghafil-e-khwab  
nala-e-subh-e-na-rasa na raha  
husn ka naz aashiqi ka niyaz  
ab to kuchh bhi wo majra na raha  
ishq jab shikwa sanj-e-husn hua  
iltija ho gai gila na raha  
hum bharose pe un ke baith rahe  
jab kisi ka bhi aasra na raha  
mere gham ki hui unhen bhi khabar  
ab to ye dard la-dawa na raha  
aarzu teri barqarar rahe  
dil ka kya hai raha raha na raha  
ho gae khatm mujh pe jaur-e-falak  
ab koi morid-e-bala na raha  
jab se dekhi abul-kalam ki nasr  
nazm-e-'hasrat' mein bhi maza na raha  
