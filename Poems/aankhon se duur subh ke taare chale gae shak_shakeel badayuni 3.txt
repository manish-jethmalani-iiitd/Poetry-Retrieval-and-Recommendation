ankhon se duur sub.h ke taare chale ga.e  
niind aa ga.i to gham ke nazare chale ga.e  
dil tha kisi ki yaad men masruf aur ham  
shishe men zindagi ko utare chale ga.e  
allah re be-khudi ki ham un ke hi ru-ba-ru  
be-ikhtiyar unhi ko pukare chale ga.e  
mushkil tha kuchh to aish ki baazi ka jitna  
kuchh jitne ke khauf se haare chale ga.e  
nakami-e-hayat ka karte bhi kya gila  
do din guzarna the guzare chale ga.e  
targhib-e-tark-e-shauq ke parde men gham-gusar  
har naqsh-e-arzu ko ubhare chale ga.e  
pahuncha.i kis ne davat-e-mai ahl-e-zohd ko  
shayad tiri nazar ke ishare chale ga.e  
vo dil harif-e-jalva-e-firdaus ban gaya  
jis dil men tere gham ke sharare chale ga.e  
un ke baghair ziist ba-har-hal ziist thi  
jaisi guzarni thi guzare chale ga.e  
jalve kahan jo zauq-e-tamasha nahin 'shakil'  
nazren chali ga.iin to nazare chale ga.e  
aankhon se dur subh ke tare chale gae  
nind aa gai to gham ke nazare chale gae  
dil tha kisi ki yaad mein masruf aur hum  
shishe mein zindagi ko utare chale gae  
allah re be-khudi ki hum un ke hi ru-ba-ru  
be-ikhtiyar unhi ko pukare chale gae  
mushkil tha kuchh to aish ki bazi ka jitna  
kuchh jitne ke khauf se haare chale gae  
nakaami-e-hayat ka karte bhi kya gila  
do din guzarna the guzare chale gae  
targhib-e-tark-e-shauq ke parde mein gham-gusar  
har naqsh-e-arzu ko ubhaare chale gae  
pahunchai kis ne dawat-e-mai ahl-e-zohd ko  
shayad teri nazar ke ishaare chale gae  
wo dil harif-e-jalwa-e-firdaus ban gaya  
jis dil mein tere gham ke sharare chale gae  
un ke baghair zist ba-har-haal zist thi  
jaisi guzarni thi guzare chale gae  
jalwe kahan jo zauq-e-tamasha nahin 'shakil'  
nazren chali gain to nazare chale gae  
