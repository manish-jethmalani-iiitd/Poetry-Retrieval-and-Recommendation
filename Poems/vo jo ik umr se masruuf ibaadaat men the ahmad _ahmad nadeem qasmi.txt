vo jo ik umr se masruf ibadat men the  
aankh kholi to abhi arsa-e-zulmat men the  
sirf afat na thiin zat-e-ilahi ka subut  
phuul bhi dasht men the hashr bhi jazbat men the  
na ye taqdir ka likha tha na mansha-e-khuda  
hadse mujh pe jo guzre mire halat men the  
main ne ki hadd-e-nazar paar to ye raaz khula  
asman the to faqat mere khayalat men the  
mere dil par to girin aable ban kar bunden  
kaun si yaad ke sahra the jo barsat men the  
is sabab se bhi to main qabil-e-nafrat thahra  
jitne jauhar the mohabbat ke miri zaat men the  
sirf shaitan hi na tha munkir-e-takrim 'nadim'  
arsh par jitne farishte the miri ghaat men the  
wo jo ek umr se masruf ibaadat mein the  
aankh kholi to abhi arsa-e-zulmat mein the  
sirf aafat na thin zat-e-ilahi ka subut  
phul bhi dasht mein the hashr bhi jazbaat mein the  
na ye taqdir ka likha tha na mansha-e-khuda  
hadse mujh pe jo guzre mere haalat mein the  
main ne ki hadd-e-nazar par to ye raaz khula  
aasman the to faqat mere khayalat mein the  
mere dil par to girin aable ban kar bunden  
kaun si yaad ke sahra the jo barsat mein the  
is sabab se bhi to main qabil-e-nafrat thahra  
jitne jauhar the mohabbat ke meri zat mein the  
sirf shaitan hi na tha munkir-e-takrim 'nadim'  
arsh par jitne farishte the meri ghat mein the  
