aaj bhi qafila-e-ishq ravan hai ki jo tha  
vahi miil aur vahi sang-e-nishan hai ki jo tha  
phir tira gham vahi rusva-e-jahan hai ki jo tha  
phir fasana ba-hadis-e-digran hai ki jo tha  
manzilen gard ke manind udi jaati hain  
vahi andaz-e-jahan-e-guzaran hai ki jo tha  
zulmat o nuur men kuchh bhi na mohabbat ko mila  
aaj tak ek dhundalke ka saman hai ki jo tha  
yuun to is daur men be-kaif si hai bazm-e-hayat  
ek hangama sar-e-ritl-e-giran hai ki jo tha  
laakh kar jaur-o-sitam laakh kar ehsan-o-karam  
tujh pe ai dost vahi vahm-o-guman hai ki jo tha  
aaj phir ishq do-alam se juda hota hai  
astinon men liye kaun-o-makan hai ki jo tha  
ishq afsurda nahin aaj bhi afsurda bahut  
vahi kam kam asr-e-soz-e-nihan hai ki jo tha  
nazar aa jaate hain tum ko to bahut nazuk baal  
dil mira kya vahi ai shisha-giran hai ki jo tha  
jaan de baithe the ik baar havas vaale bhi  
phir vahi marhala-e-sud-o-ziyan hai ki jo tha  
aaj bhi said-gah-e-ishq men husan-e-saffak  
liye abru ki lachakti si kaman hai ki jo tha  
phir tiri chashm-e-sukhan-sanj ne chhedi koi baat  
vahi jaadu hai vahi husn-e-bayan hai ki jo tha  
raat bhar husn par aa.e bhi ga.e sau sau rang  
shaam se ishq abhi tak nigaran hai ki jo tha  
jo bhi kar jaur-o-sitam jo bhi kar ehsan-o-karam  
tujh pe ai dost vahi vahm-o-guman hai ki jo tha  
aankh jhapki ki idhar khatm hua roz-e-visal  
phir bhi is din pe qayamat ka guman hai ki jo tha  
qurb hi kam hai na duuri hi ziyada lekin  
aaj vo rabt ka ehsas kahan hai ki jo tha  
tira-bakhti nahin jaati dil-e-sozan ki 'firaq'  
sham.a ke sar pe vahi aaj dhuan hai ki jo tha  
aaj bhi qafila-e-ishq rawan hai ki jo tha  
wahi mil aur wahi sang-e-nishan hai ki jo tha  
phir tera gham wahi ruswa-e-jahan hai ki jo tha  
phir fasana ba-hadis-e-digran hai ki jo tha  
manzilen gard ke manind udi jati hain  
wahi andaz-e-jahan-e-guzaran hai ki jo tha  
zulmat o nur mein kuchh bhi na mohabbat ko mila  
aaj tak ek dhundalke ka saman hai ki jo tha  
yun to is daur mein be-kaif si hai bazm-e-hayat  
ek hangama sar-e-ritl-e-giran hai ki jo tha  
lakh kar jaur-o-sitam lakh kar ehsan-o-karam  
tujh pe ai dost wahi wahm-o-guman hai ki jo tha  
aaj phir ishq do-alam se juda hota hai  
aastinon mein liye kaun-o-makan hai ki jo tha  
ishq afsurda nahin aaj bhi afsurda bahut  
wahi kam kam asr-e-soz-e-nihan hai ki jo tha  
nazar aa jate hain tum ko to bahut nazuk baal  
dil mera kya wahi ai shisha-giran hai ki jo tha  
jaan de baithe the ek bar hawas wale bhi  
phir wahi marhala-e-sud-o-ziyan hai ki jo tha  
aaj bhi said-gah-e-ishq mein husan-e-saffak  
liye abru ki lachakti si kaman hai ki jo tha  
phir teri chashm-e-sukhan-sanj ne chhedi koi baat  
wahi jadu hai wahi husn-e-bayan hai ki jo tha  
raat bhar husn par aae bhi gae sau sau rang  
sham se ishq abhi tak nigaran hai ki jo tha  
jo bhi kar jaur-o-sitam jo bhi kar ehsan-o-karam  
tujh pe ai dost wahi wahm-o-guman hai ki jo tha  
aankh jhapki ki idhar khatm hua roz-e-visal  
phir bhi is din pe qayamat ka guman hai ki jo tha  
qurb hi kam hai na duri hi ziyaada lekin  
aaj wo rabt ka ehsas kahan hai ki jo tha  
tira-bakhti nahin jati dil-e-sozan ki 'firaq'  
shama ke sar pe wahi aaj dhuan hai ki jo tha  
