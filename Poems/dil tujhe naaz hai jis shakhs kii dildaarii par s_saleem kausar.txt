dil tujhe naaz hai jis shakhs ki dildari par  
dekh ab vo bhi utar aaya adakari par  
main ne dushman ko jagaya to bahut tha lekin  
ehtijajan nahin jaaga miri bedari par  
aadmi aadmi ko khaa.e chala jaata hai  
kuchh to tahqiq karo is na.i bimari par  
kabhi is jurm pe sar kaat diye jaate the  
ab to in.aam diya jaata hai ghaddari par  
teri qurbat ka nasha tuut raha hai mujh men  
is qadar sahl na ho tu miri dushvari par  
mujh men yuun taaza mulaqat ke mausam jaage  
aa.ina hansne laga hai miri tayyari par  
koi dekhe bhare bazar ki virani ko  
kuchh na kuchh muft hai har shai ki kharidari par  
bas yahi vaqt hai sach munh se nikal jaane do  
log utar aa.e hain zalim ki taraf-dari par  
dil tujhe naz hai jis shakhs ki dildari par  
dekh ab wo bhi utar aaya adakari par  
main ne dushman ko jagaya to bahut tha lekin  
ehtijajan nahin jaga meri bedari par  
aadmi aadmi ko khae chala jata hai  
kuchh to tahqiq karo is nai bimari par  
kabhi is jurm pe sar kat diye jate the  
ab to inam diya jata hai ghaddari par  
teri qurbat ka nasha tut raha hai mujh mein  
is qadar sahl na ho tu meri dushwari par  
mujh mein yun taza mulaqat ke mausam jage  
aaina hansne laga hai meri tayyari par  
koi dekhe bhare bazar ki virani ko  
kuchh na kuchh muft hai har shai ki kharidari par  
bas yahi waqt hai sach munh se nikal jaane do  
log utar aae hain zalim ki taraf-dari par  
