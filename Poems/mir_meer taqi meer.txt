ah-e-sahar ne sozish-e-dil ko mita diya  
us baav ne hamen to diya sa bujha diya  
samjhi na baad sub.h ki aa kar utha diya  
is fitna-e-zamana ko nahaq jaga diya  
poshida raz-e-ishq chala jaa.e tha sau aaj  
be-taqati ne dil ki vo parda utha diya  
us mauj-khez dahr men ham ko qaza ne aah  
paani ke bulbule ki tarah se mita diya  
thi laag us ki tegh ko ham se sau ishq ne  
donon ko ma.arke men gale se mila diya  
sab shor-e-ma-o-man ko liye sar men mar ga.e  
yaron ko is fasane ne akhir sula diya  
avargan-e-ishq ka puchha jo main nishan  
musht-e-ghubar le ke saba ne uda diya  
ajza badan ke jitne the paani ho bah ga.e  
akhir gudaz ishq ne ham ko baha diya  
kya kuchh na tha azal men na taala jo the durust  
ham ko dil-shikasta qaza ne dila diya  
goya muhasba mujhe dena tha ishq ka  
us taur dil si chiiz ko main ne laga diya  
muddat rahegi yaad tire chehre ki jhalak  
jalve ko jis ne maah ke ji se bhula diya  
ham ne to sadgi se kya ji ka bhi ziyan  
dil jo diya tha so to diya sar juda diya  
boi kabab sokhta aa.i dimagh men  
shayad jigar bhi atish-e-gham ne jila diya  
taklif dard-e-dil ki abas ham-nashin ne ki  
dard-e-sukhan ne mere sabhon ko rula diya  
un ne to tegh khinchi thi par ji chala ke 'mir'  
ham ne bhi ek dam men tamasha dikha diya  
aah-e-sahar ne sozish-e-dil ko mita diya  
us baw ne hamein to diya sa bujha diya  
samjhi na baad subh ki aa kar utha diya  
is fitna-e-zamana ko nahaq jaga diya  
poshida raaz-e-ishq chala jae tha sau aaj  
be-taqati ne dil ki wo parda utha diya  
us mauj-khez dahr mein hum ko qaza ne aah  
pani ke bulbule ki tarah se mita diya  
thi lag us ki tegh ko hum se sau ishq ne  
donon ko marke mein gale se mila diya  
sab shor-e-ma-o-man ko liye sar mein mar gae  
yaron ko is fasane ne aakhir sula diya  
aawargan-e-ishq ka puchha jo main nishan  
musht-e-ghubar le ke saba ne uda diya  
ajza badan ke jitne the pani ho bah gae  
aakhir gudaz ishq ne hum ko baha diya  
kya kuchh na tha azal mein na tala jo the durust  
hum ko dil-shikasta qaza ne dila diya  
goya muhasba mujhe dena tha ishq ka  
us taur dil si chiz ko main ne laga diya  
muddat rahegi yaad tere chehre ki jhalak  
jalwe ko jis ne mah ke ji se bhula diya  
hum ne to sadgi se kya ji ka bhi ziyan  
dil jo diya tha so to diya sar juda diya  
boi kabab sokhta aai dimagh mein  
shayad jigar bhi aatish-e-gham ne jila diya  
taklif dard-e-dil ki abas ham-nashin ne ki  
dard-e-sukhan ne mere sabhon ko rula diya  
un ne to tegh khinchi thi par ji chala ke 'mir'  
hum ne bhi ek dam mein tamasha dikha diya  
