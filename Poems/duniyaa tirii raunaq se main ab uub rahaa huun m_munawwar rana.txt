duniya tiri raunaq se main ab uub raha huun  
tu chand mujhe kahti thi main duub raha huun  
ab koi shanasa bhi dikha.i nahin deta  
barson main isi shahr ka mahbub raha huun  
main khvab nahin aap ki ankhon ki tarah tha  
main aap ka lahja nahin uslub raha huun  
rusva.i mire naam se mansub rahi hai  
main khud kahan rusva.i se mansub raha huun  
sachcha.i to ye hai ki tire qarya-e-dil men  
ik vo bhi zamana tha ki main khuub raha huun  
us shahr ke patthar bhi gavahi miri denge  
sahra bhi bata dega ki majzub raha huun  
duniya mujhe sahil se khadi dekh rahi hai  
main ek jazire ki tarah duub raha huun  
shohrat mujhe milti hai to chup-chap khadi rah  
rusva.i main tujh se bhi to mansub raha huun  
phenk aa.e the mujh ko bhi mire bhaa.i kuen men  
main sabr men bhi hazrat-e-ayyub raha huun  
duniya teri raunaq se main ab ub raha hun  
tu chand mujhe kahti thi main dub raha hun  
ab koi shanasa bhi dikhai nahin deta  
barson main isi shahr ka mahbub raha hun  
main khwab nahin aap ki aankhon ki tarah tha  
main aap ka lahja nahin uslub raha hun  
ruswai mere nam se mansub rahi hai  
main khud kahan ruswai se mansub raha hun  
sachchai to ye hai ki tere qarya-e-dil mein  
ek wo bhi zamana tha ki main khub raha hun  
us shahr ke patthar bhi gawahi meri denge  
sahra bhi bata dega ki majzub raha hun  
duniya mujhe sahil se khadi dekh rahi hai  
main ek jazire ki tarah dub raha hun  
shohrat mujhe milti hai to chup-chap khadi rah  
ruswai main tujh se bhi to mansub raha hun  
phenk aae the mujh ko bhi mere bhai kuen mein  
main sabr mein bhi hazrat-e-ayyub raha hun  
