jite-ji kucha-e-dildar se jaaya na gaya  
us ki divar ka sar se mire saaya na gaya  
kav-kave mizha-e-yar o dil-e-zar-o-nazar  
guth ga.e aise shitabi ki chhudaya na gaya  
vo to kal der talak dekhta idhar ko raha  
ham se hi hal-e-tabah apna dikhaya na gaya  
garm-rau rah-e-fana ka nahin ho sakta patang  
us se to sham.a-namat sar bhi kataya na gaya  
pas-e-namus-e-mohabbat tha ki farhad ke paas  
be-sutun samne se apne uthaya na gaya  
khaak tak kucha-e-dildar ki chhani ham ne  
justuju ki pe dil-e-gum-shuda paaya na gaya  
atish-e-tez juda.i men yakayak us bin  
dil jala yuun ki tanik ji bhi jalaya na gaya  
mah ne aa samne shab yaad dilaya tha use  
phir vo ta sub.h mire ji se bhulaya na gaya  
zer-e-shamshir-e-sitam 'mir' tadapna kaisa  
sar bhi taslim-e-mohabbat men hilaya na gaya  
ji men aata hai ki kuchh aur bhi mauzun kiije  
dard-e-dil ek ghazal men to sunaya na gaya  
jite-ji kucha-e-dildar se jaya na gaya  
us ki diwar ka sar se mere saya na gaya  
kaw-kawe mizha-e-yar o dil-e-zar-o-nazar  
guth gae aise shitabi ki chhudaya na gaya  
wo to kal der talak dekhta idhar ko raha  
hum se hi haal-e-tabah apna dikhaya na gaya  
garm-rau rah-e-fana ka nahin ho sakta patang  
us se to shama-namat sar bhi kataya na gaya  
pas-e-namus-e-mohabbat tha ki farhad ke pas  
be-sutun samne se apne uthaya na gaya  
khak tak kucha-e-dildar ki chhani hum ne  
justuju ki pe dil-e-gum-shuda paya na gaya  
aatish-e-tez judai mein yakayak us bin  
dil jala yun ki tanik ji bhi jalaya na gaya  
mah ne aa samne shab yaad dilaya tha use  
phir wo ta subh mere ji se bhulaya na gaya  
zer-e-shamshir-e-sitam 'mir' tadapna kaisa  
sar bhi taslim-e-mohabbat mein hilaya na gaya  
ji mein aata hai ki kuchh aur bhi mauzun kije  
dard-e-dil ek ghazal mein to sunaya na gaya  
