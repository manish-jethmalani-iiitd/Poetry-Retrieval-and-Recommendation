meri mahdud basarat ka natija nikla  
asman mere tasavvur se bhi halka nikla  
roz-e-avval se hai fitrat ka raqib adam-zad  
dhuup nikli to mire jism se saaya nikla  
sar-e-dariya tha charaghan ki ajal raqs men thi  
bulbula jab koi tuuta to sharara nikla  
baat jab thi ki sar-e-sham farozan hota  
raat jab khatm hui sub.h ka taara nikla  
muddaton ba.ad jo roya huun to ye sochta huun  
aaj to sina-e-sahra se bhi dariya nikla  
kuchh na tha kuchh bhi na tha jab mire asar khude  
ek dil tha so ka.i jagah se tuuta nikla  
log shahpara-e-yak-ja.i jise samjhe the  
apni khalvat se jo nikla to bikharta nikla  
mera isar mire zo.am men be-ajr na tha  
aur main apni adalat men bhi jhuta nikla  
main to samjha tha bahut sard hai zahid ka mizaj  
us ke andar to qayamat ka tamasha nikla  
vahi be-ant khala hai vahi be-samt safar  
mera ghar mere liye alam-e-bala nikla  
zindagi ret ke zarrat ki ginti thi 'nadim'  
kya sitam hai ki adam bhi vahi sahra nikla  
meri mahdud basarat ka natija nikla  
aasman mere tasawwur se bhi halka nikla  
roz-e-awwal se hai fitrat ka raqib aadam-zad  
dhup nikli to mere jism se saya nikla  
sar-e-dariya tha charaghan ki ajal raqs mein thi  
bulbula jab koi tuta to sharara nikla  
baat jab thi ki sar-e-sham farozan hota  
raat jab khatm hui subh ka tara nikla  
muddaton baad jo roya hun to ye sochta hun  
aaj to sina-e-sahra se bhi dariya nikla  
kuchh na tha kuchh bhi na tha jab mere aasar khude  
ek dil tha so kai jagah se tuta nikla  
log shahpara-e-yak-jai jise samjhe the  
apni khalwat se jo nikla to bikharta nikla  
mera isar mere zoam mein be-ajr na tha  
aur main apni adalat mein bhi jhuta nikla  
main to samjha tha bahut sard hai zahid ka mizaj  
us ke andar to qayamat ka tamasha nikla  
wahi be-ant khala hai wahi be-samt safar  
mera ghar mere liye aalam-e-baala nikla  
zindagi ret ke zarraat ki ginti thi 'nadim'  
kya sitam hai ki adam bhi wahi sahra nikla  
