dhuan sa ik samt uth raha hai sharare ud ud ke aa rahe hain  
ye kis ki aa.hen ye kis ke naale tamam aalam pe chha rahe hain  
naqab rukh se utha chuke hain khade hue muskura rahe hain  
main hairati-e-azal huun ab bhi vo khaak hairan bana rahe hain  
hava.en be-khud faza.en be-khud ye ambar-afshan ghata.en be-khud  
mizha ne chheda hai saaz dil ka vo zer-e-lab gunguna rahe hain  
ye shauq ki vardat-e-paiham ye vada-e-iltifat-e-paiham  
kahan kahan aazma chuke hain kahan kahan aazma rahe hain  
surahiyan nau-ba-nau hain ab bhi jamahiyan nau-ba-nau hain ab bhi  
magar vo pahlu-tahi ki saugand ab bhi nazdik aa rahe hain  
vo ishq ki vahshaton ki zad men vo taaj ki rif.aton ke aage  
magar abhi aazma rahe hain magar abhi aazma rahe hain  
ata kiya hai 'majaz' fitrat ne vo mazaq-e-latif ham ko  
ki alam-e-ab-o-gil se hat kar ik aur aalam bana rahe hain  
dhuan sa ek samt uth raha hai sharare ud ud ke aa rahe hain  
ye kis ki aahen ye kis ke nale tamam aalam pe chha rahe hain  
naqab rukh se utha chuke hain khade hue muskura rahe hain  
main hairati-e-azal hun ab bhi wo khak hairan bana rahe hain  
hawaen be-khud fazaen be-khud ye ambar-afshan ghataen be-khud  
mizha ne chheda hai saz dil ka wo zer-e-lab gunguna rahe hain  
ye shauq ki wardat-e-paiham ye wada-e-iltifat-e-paiham  
kahan kahan aazma chuke hain kahan kahan aazma rahe hain  
surahiyan nau-ba-nau hain ab bhi jamahiyan nau-ba-nau hain ab bhi  
magar wo pahlu-tahi ki saugand ab bhi nazdik aa rahe hain  
wo ishq ki wahshaton ki zad mein wo taj ki rifaton ke aage  
magar abhi aazma rahe hain magar abhi aazma rahe hain  
ata kiya hai 'majaz' fitrat ne wo mazaq-e-latif hum ko  
ki aalam-e-ab-o-gil se hat kar ek aur aalam bana rahe hain  
