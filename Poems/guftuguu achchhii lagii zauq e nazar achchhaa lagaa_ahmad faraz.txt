guftugu achchhi lagi zauq-e-nazar achchha laga  
muddaton ke baad koi ham-safar achchha laga  
dil ka dukh jaana to dil ka mas.ala hai par hamen  
us ka hans dena hamare haal par achchha laga  
har tarah ki be-sar-o-samaniyon ke bavajud  
aaj vo aaya to mujh ko apna ghar achchha laga  
baghban gulchin ko chahe jo kahe ham ko to phuul  
shakh se badh kar kaf-e-dildar par achchha laga  
koi maqtal men na pahuncha kaun zalim tha jise  
tegh-e-qatil se ziyada apna sar achchha laga  
ham bhi qaa.el hain vafa men ustuvari ke magar  
koi puchhe kaun kis ko umr bhar achchha laga  
apni apni chahaten hain log ab jo bhi kahen  
ik pari-paikar ko ik ashufta-sar achchha laga  
'mir' ke manind aksar ziist karta tha 'faraz'  
tha to vo divana sa sha.ir magar achchha laga  
guftugu achchhi lagi zauq-e-nazar achchha laga  
muddaton ke baad koi ham-safar achchha laga  
dil ka dukh jaana to dil ka masala hai par hamein  
us ka hans dena hamare haal par achchha laga  
har tarah ki be-sar-o-samaniyon ke bawajud  
aaj wo aaya to mujh ko apna ghar achchha laga  
baghban gulchin ko chahe jo kahe hum ko to phul  
shakh se badh kar kaf-e-dildar par achchha laga  
koi maqtal mein na pahuncha kaun zalim tha jise  
tegh-e-qatil se ziyaada apna sar achchha laga  
hum bhi qael hain wafa mein ustuwari ke magar  
koi puchhe kaun kis ko umr bhar achchha laga  
apni apni chahaten hain log ab jo bhi kahen  
ek pari-paikar ko ek aashufta-sar achchha laga  
'mir' ke manind aksar zist karta tha 'faraaz'  
tha to wo diwana sa shair magar achchha laga  
