raz-e-nihan zaban-e-aghyar tak na pahuncha  
kya ek bhi hamara khat yaar tak na pahuncha  
allah re na-tavani jab shiddat-e-qalaq men  
balin se sar uthaya divar tak na pahuncha  
rote to rahm aata so us ke ru-ba-ru to  
ik qatra khuun bhi chashm-e-khun-bar tak na pahuncha  
ashiq se mat bayan kar qatl-e-adu ka muzhda  
paigham-e-marg hai ye bimar tak na pahuncha  
be-bakht rang-e-khubi kis kaam ka ki main to  
tha gulvale kisi ki dastar tak na pahuncha  
muft avval-e-sukhan men ashiq ne jaan de di  
qasid bayan tera iqrar tak na pahuncha  
thi khaar raah teri mizhgan ki yaad phir shab  
ta-sub.h khvab chashm-e-bedar tak na pahuncha  
bakht-e-rasa adu ke jo chahe so kahe ab  
yak baar yaar mujh tak main yaar tak na pahuncha  
ghairon se us ne hargiz chhodi na hatha-pa.i  
jab tak ajal ka sadma do-char tak na pahuncha  
'momin' usi ne mujh se di bartari kisi ko  
jo past-fahm mere ash.ar tak na pahuncha  
raaz-e-nihan zaban-e-aghyar tak na pahuncha  
kya ek bhi hamara khat yar tak na pahuncha  
allah re na-tawani jab shiddat-e-qalaq mein  
baalin se sar uthaya diwar tak na pahuncha  
rote to rahm aata so us ke ru-ba-ru to  
ek qatra khun bhi chashm-e-khun-bar tak na pahuncha  
aashiq se mat bayan kar qatl-e-adu ka muzhda  
paigham-e-marg hai ye bimar tak na pahuncha  
be-bakht rang-e-khubi kis kaam ka ki main to  
tha gulwale kisi ki dastar tak na pahuncha  
muft awwal-e-sukhan mein aashiq ne jaan de di  
qasid bayan tera iqrar tak na pahuncha  
thi khar rah teri mizhgan ki yaad phir shab  
ta-subh khwab chashm-e-bedar tak na pahuncha  
bakht-e-rasa adu ke jo chahe so kahe ab  
yak bar yar mujh tak main yar tak na pahuncha  
ghairon se us ne hargiz chhodi na hatha-pai  
jab tak ajal ka sadma do-chaar tak na pahuncha  
'momin' usi ne mujh se di bartari kisi ko  
jo past-fahm mere ashaar tak na pahuncha  
