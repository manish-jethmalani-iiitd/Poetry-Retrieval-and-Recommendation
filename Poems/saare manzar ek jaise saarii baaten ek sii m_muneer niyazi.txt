saare manzar ek jaise saari baten ek si  
saare din hain ek se aur saari raten ek si  
be-natija be-samar jang-o-jadal suud o ziyan  
saari jiten ek jaisi saari maten ek si  
sab mulaqaton ka maqsad karobar-e-zar-gari  
sab ki dahshat ek jaisi sab ki ghaten ek si  
ab kisi men agle vaqton ki vafa baaqi nahin  
sab qabile ek hain ab saari zaten ek si  
ek hi rukh ki asiri khvab hai shahron ka ab  
un ke matam ek se un ki baraten ek si  
hon agar zer-e-zamin to fa.eda hone ka kya  
sang o gauhar ek hain phir saari dhaten ek si  
ai 'munir' azad ho is sehr-e-yak-rangi se tu  
ho ga.e sab zahr yaksan sab nabaten ek si  
sare manzar ek jaise sari baaten ek si  
sare din hain ek se aur sari raaten ek si  
be-natija be-samar jang-o-jadal sud o ziyan  
sari jiten ek jaisi sari maten ek si  
sab mulaqaton ka maqsad karobar-e-zar-gari  
sab ki dahshat ek jaisi sab ki ghaten ek si  
ab kisi mein agle waqton ki wafa baqi nahin  
sab qabile ek hain ab sari zaten ek si  
ek hi rukh ki asiri khwab hai shahron ka ab  
un ke matam ek se un ki baraaten ek si  
hon agar zer-e-zamin to faeda hone ka kya  
sang o gauhar ek hain phir sari dhaten ek si  
ai 'munir' aazad ho is sehr-e-yak-rangi se tu  
ho gae sab zahr yaksan sab nabaaten ek si  
