sar men jab ishq ka sauda na raha  
kya kahen ziist men kya kya na raha  
ab to duniya bhi vo duniya na rahi  
ab tira dhyan bhi utna na raha  
qissa-e-shauq suna.un kis ko  
razdari ka zamana na raha  
zindagi jis ki tamanna men kati  
vo mire haal se begana raha  
dere daale hain khizan ne chau-des  
gul to gul baagh men kanta na raha  
din dahade ye lahu ki holi  
khalq ko khauf khuda ka na raha  
ab to so jaao sitam ke maaro  
asman par koi taara na raha  
sar mein jab ishq ka sauda na raha  
kya kahen zist mein kya kya na raha  
ab to duniya bhi wo duniya na rahi  
ab tera dhyan bhi utna na raha  
qissa-e-shauq sunaun kis ko  
raazdari ka zamana na raha  
zindagi jis ki tamanna mein kati  
wo mere haal se begana raha  
dere dale hain khizan ne chau-des  
gul to gul bagh mein kanta na raha  
din dahade ye lahu ki holi  
khalq ko khauf khuda ka na raha  
ab to so jao sitam ke maro  
aasman par koi tara na raha  
