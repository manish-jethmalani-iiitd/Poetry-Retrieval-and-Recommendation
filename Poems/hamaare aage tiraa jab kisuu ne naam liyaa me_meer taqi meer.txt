hamare aage tira jab kisu ne naam liya  
dil-e-sitam-zada ko ham ne thaam thaam liya  
qasam jo kha.iye to tala-e-zulekha ki  
aziz-e-misr ka bhi sahab ik ghulam liya  
kharab rahte the masjid ke aage mai-khane  
nigah-e-mast ne saaqi ki intiqam liya  
vo kaj-ravish na mila raste men mujh se kabhi  
na sidhi tarah se un ne mira salam liya  
maza dikhavenge be-rahmi ka tiri sayyad  
gar iztirab-e-asiri ne zer-e-dam liya  
mire saliqe se meri nibhi mohabbat men  
tamam umr main nakamiyon se kaam liya  
agarche gosha-guzin huun main sha.iron men 'mir'  
pa mere shor ne ru-e-zamin tamam liya  
hamare aage tera jab kisu ne nam liya  
dil-e-sitam-zada ko hum ne tham tham liya  
qasam jo khaiye to tala-e-zulekha ki  
aziz-e-misr ka bhi sahab ek ghulam liya  
kharab rahte the masjid ke aage mai-khane  
nigah-e-mast ne saqi ki intiqam liya  
wo kaj-rawish na mila raste mein mujh se kabhi  
na sidhi tarah se un ne mera salam liya  
maza dikhawenge be-rahmi ka teri sayyaad  
gar iztirab-e-asiri ne zer-e-dam liya  
mere saliqe se meri nibhi mohabbat mein  
tamam umr main nakaamiyon se kaam liya  
agarche gosha-guzin hun main shairon mein 'mir'  
pa mere shor ne ru-e-zamin tamam liya  
