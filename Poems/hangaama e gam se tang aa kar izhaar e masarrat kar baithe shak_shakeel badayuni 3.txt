hangama-e-gham se tang aa kar iz.har-e-masarrat kar baithe  
mash.hur thi apni zinda-dili danista shararat kar baithe  
koshish to bahut ki ham ne magar paaya na gham-e-hasti se mafar  
virani-e-dil jab had se badhi ghabra ke mohabbat kar baithe  
hasti ke talatum men pinhan the aish o tarab ke dhare bhi  
afsos hami se bhuul hui ashkon pe qana.at kar baithe  
zindan-e-jahan se ye nafrat ai hazrat-e-va.iz kya kahna  
allah ke aage bas na chala bandon se baghavat kar baithe  
gulchin ne to koshish kar daali suuni ho chaman ki har daali  
kanton ne mubarak kaam kiya phulon ki hifazat kar baithe  
har chiiz nahin hai markaz par ik zarra idhar ik zarra udhar  
nafrat se na dekho dushman ko shayad vo mohabbat kar baithe  
allah to sab ki sunta hai jur.at hai 'shakil' apni apni  
'hali' ne zaban se uf bhi na ki 'iqbal' shikayat kar baithe  
hangama-e-gham se tang aa kar izhaar-e-masarrat kar baithe  
mashhur thi apni zinda-dili danista shararat kar baithe  
koshish to bahut ki hum ne magar paya na gham-e-hasti se mafar  
virani-e-dil jab had se badhi ghabra ke mohabbat kar baithe  
hasti ke talatum mein pinhan the aish o tarab ke dhaare bhi  
afsos hami se bhul hui ashkon pe qanaat kar baithe  
zindan-e-jahan se ye nafrat ai hazrat-e-waiz kya kahna  
allah ke aage bas na chala bandon se baghawat kar baithe  
gulchin ne to koshish kar dali suni ho chaman ki har dali  
kanton ne mubarak kaam kiya phulon ki hifazat kar baithe  
har chiz nahin hai markaz par ek zarra idhar ek zarra udhar  
nafrat se na dekho dushman ko shayad wo mohabbat kar baithe  
allah to sab ki sunta hai jurat hai 'shakil' apni apni  
'haali' ne zaban se uf bhi na ki 'iqbaal' shikayat kar baithe  
