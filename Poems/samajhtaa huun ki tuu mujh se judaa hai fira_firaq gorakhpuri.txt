samajhta huun ki tu mujh se juda hai  
shab-e-furqat mujhe kya ho gaya hai  
tira gham kya hai bas ye janta huun  
ki meri zindagi mujh se khafa hai  
kabhi khush kar ga.i mujh ko tiri yaad  
kabhi ankhon men aansu aa gaya hai  
hijabon ko samajh baitha main jalva  
nigahon ko bada dhoka hua hai  
bahut duur ab hai dil se yaad teri  
mohabbat ka zamana aa raha hai  
na ji khush kar saka tera karam bhi  
mohabbat ko bada dhoka raha hai  
kabhi tadpa gaya hai dil tira gham  
kabhi dil ko sahara de gaya hai  
shikayat teri dil se karte karte  
achanak pyaar tujh par aa gaya hai  
jise chaunka ke tu ne pher li aankh  
vo tera dard ab tak jagta hai  
jahan hai maujzan rangini-e-husn  
vahin dil ka kanval lahra raha hai  
gulabi hoti jaati hain faza.en  
koi is rang se sharma raha hai  
mohabbat tujh se thi qabl-az-mohabbat  
kuchh aisa yaad mujh ko aa raha hai  
juda aghaz se anjam se duur  
mohabbat ik musalsal majra hai  
khuda-hafiz magar ab zindagi men  
faqat apna sahara rah gaya hai  
mohabbat men 'firaq' itna na gham kar  
zamane men yahi hota raha hai  
samajhta hun ki tu mujh se juda hai  
shab-e-furqat mujhe kya ho gaya hai  
tera gham kya hai bas ye jaanta hun  
ki meri zindagi mujh se khafa hai  
kabhi khush kar gai mujh ko teri yaad  
kabhi aankhon mein aansu aa gaya hai  
hijabon ko samajh baitha main jalwa  
nigahon ko bada dhoka hua hai  
bahut dur ab hai dil se yaad teri  
mohabbat ka zamana aa raha hai  
na ji khush kar saka tera karam bhi  
mohabbat ko bada dhoka raha hai  
kabhi tadpa gaya hai dil tera gham  
kabhi dil ko sahaara de gaya hai  
shikayat teri dil se karte karte  
achanak pyar tujh par aa gaya hai  
jise chaunka ke tu ne pher li aankh  
wo tera dard ab tak jagta hai  
jahan hai maujzan rangini-e-husn  
wahin dil ka kanwal lahra raha hai  
gulabi hoti jati hain fazaen  
koi is rang se sharma raha hai  
mohabbat tujh se thi qabl-az-mohabbat  
kuchh aisa yaad mujh ko aa raha hai  
juda aaghaz se anjam se dur  
mohabbat ek musalsal majra hai  
khuda-hafiz magar ab zindagi mein  
faqat apna sahaara rah gaya hai  
mohabbat mein 'firaq' itna na gham kar  
zamane mein yahi hota raha hai  
