ya-rab shab-e-visal ye kaisa gajar baja  
agle pahar ke saath hi pichhla pahar baja  
avaz-e-sur sun ke kaha dil ne qabr men  
kis ki barat aa.i ye baaja kidhar baja  
kahte hain asman jo tumhare makan ko ham  
kahta hai aftab durust aur qamar baja  
jaago nahin ye khvab ka mauqa.a musafiro  
naqqara tak bhi coach ka vaqt-e-sahar baja  
ta.amir maqbare ki hai lazim baja.e-qasr  
zar-daron se kaho ki karen sarf-e-zar baja  
hain ham to shadman ki hai khat men payam-e-vasl  
baghlen khushi se tu bhi to ai nama-bar baja  
tujh ko nahin jo un se mohabbat kahan mujhe  
taali na ek haath se ai be-khabar baja  
nafrat hai ye khushi se ki ashk ...apne gir pade  
ham-rah ta.aziya ke bhi baaja agar baja  
ja-e-qayam manzil-e-hasti na thi 'amir'  
utre the ham sira men ki kos-e-safar baja  
ya-rab shab-e-visal ye kaisa gajar baja  
agle pahar ke sath hi pichhla pahar baja  
aawaz-e-sur sun ke kaha dil ne qabr mein  
kis ki baraat aai ye baja kidhar baja  
kahte hain aasman jo tumhaare makan ko hum  
kahta hai aaftab durust aur qamar baja  
jago nahin ye khwab ka mauqa musafiro  
naqqara tak bhi coach ka waqt-e-sahar baja  
tamir maqbare ki hai lazim bajae-qasr  
zar-daron se kaho ki karen sarf-e-zar baja  
hain hum to shadman ki hai khat mein payam-e-wasl  
baghlen khushi se tu bhi to ai nama-bar baja  
tujh ko nahin jo un se mohabbat kahan mujhe  
tali na ek hath se ai be-khabar baja  
nafrat hai ye khushi se ki ashk apne gir pade  
ham-rah taziya ke bhi baja agar baja  
ja-e-qayam manzil-e-hasti na thi 'amir'  
utre the hum sira mein ki kos-e-safar baja  
