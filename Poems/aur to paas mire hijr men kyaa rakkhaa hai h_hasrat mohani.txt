aur to paas mire hijr men kya rakkha hai  
ik tire dard ko pahlu men chhupa rakkha hai  
dil se arbab-e-vafa ka hai bhulana mushkil  
ham ne ye un ke taghaful ko suna rakkha hai  
tum ne baal apne jo phulon men basa rakkhe hain  
shauq ko aur bhi divana bana rakkha hai  
sakht bedard hai tasir-e-mohabbat ki unhen  
bistar-e-naz pe sote se jaga rakkha hai  
aah vo yaad ki us yaad ko ho kar majbur  
dil-e-mayus ne muddat se bhula rakkha hai  
kya ta.ammul hai mire qatl men ai bazu-e-yar  
ek hi vaar men sar tan se juda rakkha hai  
husn ko jaur se begana na samjho ki use  
ye sabaq ishq ne pahle hi padha rakkha hai  
teri nisbat se sitamgar tire mayuson ne  
dagh-e-hirman ko bhi siine se laga rakkha hai  
kahte hain ahl-e-jahan dard-e-mohabbat jis ko  
naam usi ka dil-e-muztar ne dava rakkha hai  
nigah-e-yar se paikan-e-qaza ka mushtaq  
dil-e-majbur nishane pe khula rakkha hai  
is ka anjam bhi kuchh soch liya hai 'hasrat'  
tu ne rabt un se jo is darja badha rakkha hai  
aur to pas mere hijr mein kya rakkha hai  
ek tere dard ko pahlu mein chhupa rakkha hai  
dil se arbab-e-wafa ka hai bhulana mushkil  
hum ne ye un ke taghaful ko suna rakkha hai  
tum ne baal apne jo phulon mein basa rakkhe hain  
shauq ko aur bhi diwana bana rakkha hai  
sakht bedard hai tasir-e-mohabbat ki unhen  
bistar-e-naz pe sote se jaga rakkha hai  
aah wo yaad ki us yaad ko ho kar majbur  
dil-e-mayus ne muddat se bhula rakkha hai  
kya tammul hai mere qatl mein ai bazu-e-yar  
ek hi war mein sar tan se juda rakkha hai  
husn ko jaur se begana na samjho ki use  
ye sabaq ishq ne pahle hi padha rakkha hai  
teri nisbat se sitamgar tere mayuson ne  
dagh-e-hirman ko bhi sine se laga rakkha hai  
kahte hain ahl-e-jahan dard-e-mohabbat jis ko  
nam usi ka dil-e-muztar ne dawa rakkha hai  
nigah-e-yar se paikan-e-qaza ka mushtaq  
dil-e-majbur nishane pe khula rakkha hai  
is ka anjam bhi kuchh soch liya hai 'hasrat'  
tu ne rabt un se jo is darja badha rakkha hai  
