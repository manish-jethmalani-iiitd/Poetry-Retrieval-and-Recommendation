tere qarib aa ke badi uljhanon men huun  
main dushmanon men huun ki tire doston men huun  
mujh se gurez-pa hai to har rasta badal  
main sang-e-rah huun to sabhi raston men huun  
tu aa chuka hai sat.h pe kab se khabar nahin  
bedard main abhi unhin gahra.iyon men huun  
ai yar-e-khush-dayar tujhe kya khabar ki main  
kab se udasiyon ke ghane jangalon men huun  
tu luut kar bhi ahl-e-tamanna ko khush nahin  
yaan lut ke bhi vafa ke inhi qafilon men huun  
badla na mere baad bhi mauzu-e-guftugu  
main ja chuka huun phir bhi tiri mahfilon men huun  
mujh se bichhad ke tu bhi to ro.ega umr bhar  
ye soch le ki main bhi tiri khvahishon men huun  
tu hans raha hai mujh pe mira haal dekh kar  
aur phir bhi main sharik tire qahqahon men huun  
khud hi misal-e-lala-e-sahra lahu lahu  
aur khud 'faraz' apne tamasha.iyon men huun  
tere qarib aa ke badi uljhanon mein hun  
main dushmanon mein hun ki tere doston mein hun  
mujh se gurez-pa hai to har rasta badal  
main sang-e-rah hun to sabhi raston mein hun  
tu aa chuka hai sath pe kab se khabar nahin  
bedard main abhi unhin gahraiyon mein hun  
ai yar-e-khush-dayar tujhe kya khabar ki main  
kab se udasiyon ke ghane jangalon mein hun  
tu lut kar bhi ahl-e-tamanna ko khush nahin  
yan lut ke bhi wafa ke inhi qafilon mein hun  
badla na mere baad bhi mauzu-e-guftugu  
main ja chuka hun phir bhi teri mahfilon mein hun  
mujh se bichhad ke tu bhi to roega umr bhar  
ye soch le ki main bhi teri khwahishon mein hun  
tu hans raha hai mujh pe mera haal dekh kar  
aur phir bhi main sharik tere qahqahon mein hun  
khud hi misal-e-lala-e-sahra lahu lahu  
aur khud 'faraaz' apne tamashaiyon mein hun  
