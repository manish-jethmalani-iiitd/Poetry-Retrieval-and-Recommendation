yaad aa.e hain ahd-e-junun ke kho.e hue dildar bahut  
un se duur basa.i basti jin se hamen tha pyaar bahut  
ek ik kar ke khili thiin kaliyan ek ik kar ke phuul ga.e  
ek ik kar ke ham se bichhde bagh-e-jahan men yaar bahut  
husn ke jalve aam hain lekin zauq-e-nazara aam nahin  
ishq bahut mushkil hai lekin ishq ke da.avedar bahut  
zakhm kaho ya khilti kaliyan haath magar guldasta hai  
bagh-e-vafa se ham ne chune hain phuul bahut aur khaar bahut  
jo bhi mila hai le aa.e hain dagh-e-dil ya dagh-e-jigar  
vaadi vaadi manzil manzil bhatke hain 'sardar' bahut  
yaad aae hain ahd-e-junun ke khoe hue dildar bahut  
un se dur basai basti jin se hamein tha pyar bahut  
ek ek kar ke khili thin kaliyan ek ek kar ke phul gae  
ek ek kar ke hum se bichhde bagh-e-jahan mein yar bahut  
husn ke jalwe aam hain lekin zauq-e-nazara aam nahin  
ishq bahut mushkil hai lekin ishq ke dawedar bahut  
zakhm kaho ya khilti kaliyan hath magar guldasta hai  
bagh-e-wafa se hum ne chune hain phul bahut aur khar bahut  
jo bhi mila hai le aae hain dagh-e-dil ya dagh-e-jigar  
wadi wadi manzil manzil bhatke hain 'sardar' bahut  
