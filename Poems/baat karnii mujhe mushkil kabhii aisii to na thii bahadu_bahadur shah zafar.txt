baat karni mujhe mushkil kabhi aisi to na thi  
jaisi ab hai tiri mahfil kabhi aisi to na thi  
le gaya chhin ke kaun aaj tira sabr o qarar  
be-qarari tujhe ai dil kabhi aisi to na thi  
us ki ankhon ne khuda jaane kiya kya jaadu  
ki tabi.at miri maa.il kabhi aisi to na thi  
aks-e-rukhsar ne kis ke hai tujhe chamkaya  
taab tujh men mah-e-kamil kabhi aisi to na thi  
ab ki jo rah-e-mohabbat men utha.i taklif  
sakht hoti hamen manzil kabhi aisi to na thi  
pa-e-kuban koi zindan men naya hai majnun  
aati avaz-e-salasil kabhi aisi to na thi  
nigah-e-yar ko ab kyuun hai taghaful ai dil  
vo tire haal se ghafil kabhi aisi to na thi  
chashm-e-qatil miri dushman thi hamesha lekin  
jaisi ab ho ga.i qatil kabhi aisi to na thi  
kya sabab tu jo bigadta hai 'zafar' se har baar  
khu tiri hur-shama.il kabhi aisi to na thi  
baat karni mujhe mushkil kabhi aisi to na thi  
jaisi ab hai teri mahfil kabhi aisi to na thi  
le gaya chhin ke kaun aaj tera sabr o qarar  
be-qarari tujhe ai dil kabhi aisi to na thi  
us ki aankhon ne khuda jaane kiya kya jadu  
ki tabiat meri mail kabhi aisi to na thi  
aks-e-rukhsar ne kis ke hai tujhe chamkaya  
tab tujh mein mah-e-kaamil kabhi aisi to na thi  
ab ki jo rah-e-mohabbat mein uthai taklif  
sakht hoti hamein manzil kabhi aisi to na thi  
pa-e-kuban koi zindan mein naya hai majnun  
aati aawaz-e-salasil kabhi aisi to na thi  
nigah-e-yar ko ab kyun hai taghaful ai dil  
wo tere haal se ghafil kabhi aisi to na thi  
chashm-e-qatil meri dushman thi hamesha lekin  
jaisi ab ho gai qatil kabhi aisi to na thi  
kya sabab tu jo bigadta hai 'zafar' se har bar  
khu teri hur-shamail kabhi aisi to na thi  
