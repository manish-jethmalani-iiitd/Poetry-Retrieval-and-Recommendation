shadid pyaas thi phir bhi chhua na paani ko  
main dekhta raha dariya tiri ravani ko  
siyah raat ne behal kar diya mujh ko  
ki tuul de nahin paaya kisi kahani ko  
baja.e mere kisi aur ka taqarrur ho  
qubul jo kare khvabon ki pasbani ko  
amaan ki ja mujhe ai shahr tu ne di to hai  
bhula na pa.unga sahra ki be-karani ko  
jo chahta hai ki iqbal ho siva tera  
to sab men baant barabar se shadmani ko  
shadid pyas thi phir bhi chhua na pani ko  
main dekhta raha dariya teri rawani ko  
siyah raat ne behaal kar diya mujh ko  
ki tul de nahin paya kisi kahani ko  
bajae mere kisi aur ka taqarrur ho  
qubul jo kare khwabon ki pasbani ko  
aman ki ja mujhe ai shahr tu ne di to hai  
bhula na paunga sahra ki be-karani ko  
jo chahta hai ki iqbaal ho siwa tera  
to sab mein bant barabar se shadmani ko  
