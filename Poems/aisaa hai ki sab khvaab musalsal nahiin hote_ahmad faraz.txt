aisa hai ki sab khvab musalsal nahin hote  
jo aaj to hote hain magar kal nahin hote  
andar ki fazaon ke karishme bhi ajab hain  
menh tuut ke barse bhi to badal nahin hote  
kuchh mushkilen aisi hain ki asan nahin hotin  
kuchh aise muamme hain kabhi hal nahin hote  
sha.istagi-e-gham ke sabab ankhon ke sahra  
namnak to ho jaate hain jal-thal nahin hote  
kaise hi talatum hon magar qulzum-e-jan men  
kuchh yad-jazire hain ki ojhal nahin hote  
ushshaq ke manind ka.i ahl-e-havas bhi  
pagal to nazar aate hain pagal nahin hote  
sab khvahishen puuri hon 'faraz' aisa nahin hai  
jaise ka.i ash.ar mukammal nahin hote  
aisa hai ki sab khwab musalsal nahin hote  
jo aaj to hote hain magar kal nahin hote  
andar ki fazaon ke karishme bhi ajab hain  
meinh tut ke barse bhi to baadal nahin hote  
kuchh mushkilen aisi hain ki aasan nahin hotin  
kuchh aise muamme hain kabhi hal nahin hote  
shaistagi-e-gham ke sabab aankhon ke sahra  
namnak to ho jate hain jal-thal nahin hote  
kaise hi talatum hon magar qulzum-e-jaan mein  
kuchh yaad-jazire hain ki ojhal nahin hote  
ushshaq ke manind kai ahl-e-hawas bhi  
pagal to nazar aate hain pagal nahin hote  
sab khwahishen puri hon 'faraaz' aisa nahin hai  
jaise kai ashaar mukammal nahin hote  
