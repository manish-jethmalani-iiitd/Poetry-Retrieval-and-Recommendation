nazar-navaz nazaron men ji nahin lagta  
vo kya ga.e ki baharon men ji nahin lagta  
shab-e-firaq ko ai chand aa ke chamka de  
nazar udaas hai taron men ji nahin lagta  
gham-e-hayat ke maare to ham bhi hain lekin  
gham-e-hayat ke maron men ji nahin lagta  
na puchh mujh se tire gham men kya guzarti hai  
yahi kahunga hazaron men ji nahin lagta  
kuchh is qadar hai gham-e-zindagi se dil mayus  
khizan ga.i to baharon men ji nahin lagta  
fasana-e-shab-e-gham khatm hone vaala hai  
'shakil' chand sitaron men ji nahin lagta  
nazar-nawaz nazaron mein ji nahin lagta  
wo kya gae ki bahaaron mein ji nahin lagta  
shab-e-firaq ko ai chand aa ke chamka de  
nazar udas hai taron mein ji nahin lagta  
gham-e-hayat ke mare to hum bhi hain lekin  
gham-e-hayat ke maron mein ji nahin lagta  
na puchh mujh se tere gham mein kya guzarti hai  
yahi kahunga hazaron mein ji nahin lagta  
kuchh is qadar hai gham-e-zindagi se dil mayus  
khizan gai to bahaaron mein ji nahin lagta  
fasana-e-shab-e-gham khatm hone wala hai  
'shakil' chand sitaron mein ji nahin lagta  
