aish-e-ummid hi se khatra hai  
dil ko ab dil-dahi se khatra hai  
hai kuchh aisa ki us ki jalvat men  
hamen apni kami se khatra hai  
jis ke aghosh ka huun divana  
us ke aghosh hi se khatra hai  
yaad ki dhuup to hai roz ki baat  
haan mujhe chandni se khatra hai  
hai ajab kuchh mo.amla darpesh  
aql ko agahi se khatra hai  
shahr-e-ghaddar jaan le ki tujhe  
ek amrohvi se khatra hai  
hai ajab taur halat-e-girya  
ki mizha ko nami se khatra hai  
haal khush lucknow ka dilli ka  
bas unhen 'mus.hafi' se khatra hai  
asmanon men hai khuda tanha  
aur har aadmi se khatra hai  
main kahun kis tarah ye baat us se  
tujh ko janam mujhi se khatra hai  
aaj bhi ai kanar-e-ban mujhe  
teri ik sanvli se khatra hai  
un labon ka lahu na pi ja.un  
apni tishna-labi se khatra hai  
'jaun' hi to hai 'jaun' ke darpai  
'mir' ko 'mir' hi se khatra hai  
ab nahin koi baat khatre ki  
ab sabhi ko sabhi se khatra hai  
aish-e-ummid hi se khatra hai  
dil ko ab dil-dahi se khatra hai  
hai kuchh aisa ki us ki jalwat mein  
hamein apni kami se khatra hai  
jis ke aaghosh ka hun diwana  
us ke aaghosh hi se khatra hai  
yaad ki dhup to hai roz ki baat  
han mujhe chandni se khatra hai  
hai ajab kuchh moamla darpesh  
aql ko aagahi se khatra hai  
shahr-e-ghaddar jaan le ki tujhe  
ek amrohwi se khatra hai  
hai ajab taur haalat-e-girya  
ki mizha ko nami se khatra hai  
haal khush lucknow ka dilli ka  
bas unhen 'mushafi' se khatra hai  
aasmanon mein hai khuda tanha  
aur har aadmi se khatra hai  
main kahun kis tarah ye baat us se  
tujh ko jaanam mujhi se khatra hai  
aaj bhi ai kanar-e-ban mujhe  
teri ek sanwli se khatra hai  
un labon ka lahu na pi jaun  
apni tishna-labi se khatra hai  
'jaun' hi to hai 'jaun' ke darpai  
'mir' ko 'mir' hi se khatra hai  
ab nahin koi baat khatre ki  
ab sabhi ko sabhi se khatra hai  
