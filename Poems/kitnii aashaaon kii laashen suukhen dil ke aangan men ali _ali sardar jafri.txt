kitni ashaon ki lashen sukhen dil ke angan men  
kitne suraj duub ga.e hain chehron ke pile-pan men  
bachchon ke mithe honton par pyaas ki sukhi ret jami  
duudh ki dharen gaa.e ke than se gir ga.iin nagon ke phan men  
registanon men jalte hain pade hue sau naqsh-e-qadam par  
aaj khiraman koi nahin hai ummidon ke gulshan men  
chakna-chur hua khvabon ka dilkash dilchasp a.ina  
tedhi tirchhi tasviren hain tute-phute darpan men  
pa-e-junun men padi hui hain hirs-o-hava ki zanjiren  
qaid hai ab tak haath sahar ka tariki ke kangan men  
ankhon ki kuchh nauras kaliyan nim-shagufta ghuncha-e-lab  
kaise kaise phuul bhare hain gulchinon ke daman men  
dast-e-ghaib ki tarah chhupa hai zulm ka haath sitam ka vaar  
khushk lahu ki barish dekhi ham ne kucha-e-barzan men  
kitni aashaon ki lashen sukhen dil ke aangan mein  
kitne suraj dub gae hain chehron ke pile-pan mein  
bachchon ke mithe honton par pyas ki sukhi ret jami  
dudh ki dhaaren gae ke than se gir gain nagon ke phan mein  
registanon mein jalte hain pade hue sau naqsh-e-qadam par  
aaj khiraman koi nahin hai ummidon ke gulshan mein  
chakna-chur hua khwabon ka dilkash dilchasp aaina  
tedhi tirchhi taswiren hain tute-phute darpan mein  
pa-e-junun mein padi hui hain hirs-o-hawa ki zanjiren  
qaid hai ab tak hath sahar ka tariki ke kangan mein  
aankhon ki kuchh nauras kaliyan nim-shagufta ghuncha-e-lab  
kaise kaise phul bhare hain gulchinon ke daman mein  
dast-e-ghaib ki tarah chhupa hai zulm ka hath sitam ka war  
khushk lahu ki barish dekhi hum ne kucha-e-barzan mein  
