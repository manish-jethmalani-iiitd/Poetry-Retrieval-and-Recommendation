hai dil men ghubar us ke ghar apna na karenge  
ham khaak men milne ki tamanna na karenge  
kyunkar ye kahen minnat-e-ada na karenge  
kya kya na kiya ishq men kya kya na karenge  
hans hans ke vo mujh se hi mire qatl ki baten  
is tarah se karte hain ki goya na karenge  
kya naame men likkhun dil-e-vabasta ka ahval  
malum hai pahle hi ki vo va na karenge  
ghairon se shakar-lab sukhan-e-talkh bhi tera  
har chand halahil ho gavara na karenge  
bimar-e-ajal-chara ko gar hazrat-e-isa  
achchha bhi karenge to kuchh achchha na karenge  
jhunjhlate ho kya dijiye ik bosa dahan ka  
ho ja.enge lab band to ghaugha na karenge  
divar ke gir padte hi uthne lage tufan  
ab baith ke kone men bhi roya na karenge  
gar samne us ke bhi gire ashk to dil se  
kyuun roz-e-jaza khuun ka daava na karenge  
kis vaqt kiya mardumak-e-chashm ka shikva  
ai parda-nashin ham tujhe rusva na karenge  
naseh kaf-e-afsos na mal chal tujhe kya kaam  
pamal karenge vo mujhe ya na karenge  
us ku men thaharne na diya josh-e-qalaq ne  
aghyar se ham shikva-e-beja na karenge  
gar zikr-e-vafa se yahi ghussa hai to ab se  
go qatl ka vaada ho taqaza na karenge  
'momin' vo ghazal kahte hain ab jis se ye mazmun  
khul jaa.e ki tark-e-dar-e-but-khana karenge  
hai dil mein ghubar us ke ghar apna na karenge  
hum khak mein milne ki tamanna na karenge  
kyunkar ye kahen minnat-e-ada na karenge  
kya kya na kiya ishq mein kya kya na karenge  
hans hans ke wo mujh se hi mere qatl ki baaten  
is tarah se karte hain ki goya na karenge  
kya name mein likkhun dil-e-wabasta ka ahwal  
malum hai pahle hi ki wo wa na karenge  
ghairon se shakar-lab sukhan-e-talkh bhi tera  
har chand halahil ho gawara na karenge  
bimar-e-ajal-chaara ko gar hazrat-e-isa  
achchha bhi karenge to kuchh achchha na karenge  
jhunjhlate ho kya dijiye ek bosa dahan ka  
ho jaenge lab band to ghaugha na karenge  
diwar ke gir padte hi uthne lage tufan  
ab baith ke kone mein bhi roya na karenge  
gar samne us ke bhi gire ashk to dil se  
kyun roz-e-jaza khun ka dawa na karenge  
kis waqt kiya mardumak-e-chashm ka shikwa  
ai parda-nashin hum tujhe ruswa na karenge  
naseh kaf-e-afsos na mal chal tujhe kya kaam  
pamal karenge wo mujhe ya na karenge  
us ku mein thaharne na diya josh-e-qalaq ne  
aghyar se hum shikwa-e-beja na karenge  
gar zikr-e-wafa se yahi ghussa hai to ab se  
go qatl ka wada ho taqaza na karenge  
'momin' wo ghazal kahte hain ab jis se ye mazmun  
khul jae ki tark-e-dar-e-but-khana karenge  
