ho chuka intizar sone de  
ai dil-e-be-qarar sone de  
mit ga.iin raunaqen charaghon ki  
lut ga.e rahguzar sone de  
ahaton ke fareb men mat aa  
un ka kya e'tibar sone de  
pi liye ansuon ke jaam bahut  
tutta hai khumar sone de  
tu ne dekhi to hogi sham-e-khizan  
ai mariz-e-bahar sone de  
unghta hai udaas pedon par  
chandni ka ghubar sone de  
akhir-e-shab na koi aa.ega  
mere shab-zinda-dar sone de  
duur us paar dekhta kya hai  
vaqif-e-khu-e-yar sone de  
ban ga.e hain hamare siine men  
hasraton ke mazar sone de  
ho chuka intizar sone de  
ai dil-e-be-qarar sone de  
mit gain raunaqen charaghon ki  
lut gae rahguzar sone de  
aahaton ke fareb mein mat aa  
un ka kya e'tibar sone de  
pi liye aansuon ke jam bahut  
tutta hai khumar sone de  
tu ne dekhi to hogi sham-e-khizan  
ai mariz-e-bahaar sone de  
unghta hai udas pedon par  
chandni ka ghubar sone de  
aakhir-e-shab na koi aaega  
mere shab-zinda-dar sone de  
dur us par dekhta kya hai  
waqif-e-khu-e-yar sone de  
ban gae hain hamare sine mein  
hasraton ke mazar sone de  
