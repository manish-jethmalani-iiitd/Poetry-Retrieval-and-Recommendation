jab bhi milti hai mujhe ajnabi lagti kyuun hai  
zindagi roz na.e rang badalti kyuun hai  
dhuup ke qahr ka dar hai to dayar-e-shab se  
sar-barahna koi parchha.in nikalti kyuun hai  
mujh ko apna na kaha is ka gila tujh se nahin  
is ka shikva hai ki begana samajhti kyuun hai  
tujh se mil kar bhi na tanha.i mitegi meri  
dil men rah rah ke yahi baat khatakti kyuun hai  
mujh se kya puchh rahe ho miri vahshat ka sabab  
bu-e-avara se puchho ki bhatakti kyuun hai  
jab bhi milti hai mujhe ajnabi lagti kyun hai  
zindagi roz nae rang badalti kyun hai  
dhup ke qahr ka dar hai to dayar-e-shab se  
sar-barahna koi parchhain nikalti kyun hai  
mujh ko apna na kaha is ka gila tujh se nahin  
is ka shikwa hai ki begana samajhti kyun hai  
tujh se mil kar bhi na tanhai mitegi meri  
dil mein rah rah ke yahi baat khatakti kyun hai  
mujh se kya puchh rahe ho meri wahshat ka sabab  
bu-e-awara se puchho ki bhatakti kyun hai  
