kaaba o dair men jalva nahin yaksan un ka  
jo ye kahte hain tatole koi iman un ka  
justuju ke liye niklega jo khvahan un ka  
ghar bata dega koi mard-e-musalman un ka  
tu ne didar ka jin jin se kiya hai vaada  
haa.e re un ki khushi haa.e re arman un ka  
apne mitne ka sabab main bhi bata duun ai shauq  
kaash chhu jaa.e miri khaak se daman un ka  
chhod kar aa.e hain jo sub.h-e-vatan si shai ko  
martaba kuchh to samajh sham-e-ghariban un ka  
jin ki aghosh-e-tasavvur men hai vo huur jamal  
kahin sach ho na yahi khvab-e-pareshan un ka  
jo is uljhao ke khud hain mutamanni dil se  
kya bigadegi tiri zulf-e-pareshan un ka  
sar men sauda-e-khirad paanv men zanjir-e-shukuk  
bhed pa.ega na is shakl se insan un ka  
ham dua den tujhe dil khol ke ai pahlu-e-tang  
tuut kar siine men rah jaa.e jo paikan un ka  
chaak karne ka hai ilzam mire sar nahaq  
haath un ke hain ham un ke hain gareban un ka  
vo mita kyuun nahin dete mujhe hairat to ye hai  
un ke kahne men hai dil dil men hai arman un ka  
un shahidan-e-mohabbat men to main saaf kahun  
koi itna nahin pakde jo gareban un ka  
vahi aise hain ki khamosh hain sab ki sun kar  
sab ko daava hai ki huun banda-e-farman un ka  
pahle ham niyat-e-khalis se vazu to kar len  
thahar ai khaak thahar paak hai daman un ka  
chahen dozakh men utaren ki jagah khuld men den  
dakhl kya ghair ko ghar un ke hain mehman un ka  
kahin paivand ki koshish kahin tadbir-e-rafu  
jama-e-tan se bahut tang hai uryan un ka  
kijiye shana o a.ina ki halat pe nigah  
sina-sad-chak koi hai koi hairan un ka  
maan lo paanv se zanjir bhi utri lekin  
bhaag kar jaa.e kahan qaidi-e-zindan un ka  
jin shahidon ne ba-sad-dard tadap kar di jaan  
chhin gaya haath se jiita hua maidan un ka  
ham to kya chiiz hain jibril to ja len un tak  
rok leta hai farishton ko bhi darban un ka  
mast jaate hain kharabat se masjid ki taraf  
raah pur-shor hai allah nigah-ban un ka  
ham shab-e-hijr ke jaage na qayamat men uthen  
jab talak khvab se chaunka.e na arman un ka  
vahm tu hi khalal-andaz hua hai varna  
kaun juuya nahin ai rahzan-e-iman un ka  
din qayamat ka dhala sab ne muraden pa.in  
rah gaya dekh ke munh taba-e-farman un ka  
marne valon ka agar saath diya puura kar  
le janaza bhi utha hasrat o arman un ka  
haq jatate hain shahidan-e-mohabbat bekar  
kya ye marna tha bada kar-e-numayan un ka  
'shad' ghabra gaya ik umr se jiite jiite  
vo bula len mujhe is vaqt to ehsan un ka  
kaba o dair mein jalwa nahin yaksan un ka  
jo ye kahte hain tatole koi iman un ka  
justuju ke liye niklega jo khwahan un ka  
ghar bata dega koi mard-e-musalman un ka  
tu ne didar ka jin jin se kiya hai wada  
hae re un ki khushi hae re arman un ka  
apne mitne ka sabab main bhi bata dun ai shauq  
kash chhu jae meri khak se daman un ka  
chhod kar aae hain jo subh-e-watan si shai ko  
martaba kuchh to samajh sham-e-ghariban un ka  
jin ki aaghosh-e-tasawwur mein hai wo hur jamal  
kahin sach ho na yahi khwab-e-pareshan un ka  
jo is uljhao ke khud hain mutamanni dil se  
kya bigadegi teri zulf-e-pareshan un ka  
sar mein sauda-e-khirad panw mein zanjir-e-shukuk  
bhed paega na is shakl se insan un ka  
hum dua den tujhe dil khol ke ai pahlu-e-tang  
tut kar sine mein rah jae jo paikan un ka  
chaak karne ka hai ilzam mere sar nahaq  
hath un ke hain hum un ke hain gareban un ka  
wo mita kyun nahin dete mujhe hairat to ye hai  
un ke kahne mein hai dil dil mein hai arman un ka  
un shahidan-e-mohabbat mein to main saf kahun  
koi itna nahin pakde jo gareban un ka  
wahi aise hain ki khamosh hain sab ki sun kar  
sab ko dawa hai ki hun banda-e-farman un ka  
pahle hum niyat-e-khalis se wazu to kar len  
thahar ai khak thahar pak hai daman un ka  
chahen dozakh mein utaren ki jagah khuld mein den  
dakhl kya ghair ko ghar un ke hain mehman un ka  
kahin paiwand ki koshish kahin tadbir-e-rafu  
jama-e-tan se bahut tang hai uryan un ka  
kijiye shana o aaina ki haalat pe nigah  
sina-sad-chaak koi hai koi hairan un ka  
man lo panw se zanjir bhi utri lekin  
bhag kar jae kahan qaidi-e-zindan un ka  
jin shahidon ne ba-sad-dard tadap kar di jaan  
chhin gaya hath se jita hua maidan un ka  
hum to kya chiz hain jibril to ja len un tak  
rok leta hai farishton ko bhi darban un ka  
mast jate hain kharabaat se masjid ki taraf  
rah pur-shor hai allah nigah-ban un ka  
hum shab-e-hijr ke jage na qayamat mein uthen  
jab talak khwab se chaunkae na arman un ka  
wahm tu hi khalal-andaz hua hai warna  
kaun juya nahin ai rahzan-e-iman un ka  
din qayamat ka dhala sab ne muraden pain  
rah gaya dekh ke munh taba-e-farman un ka  
marne walon ka agar sath diya pura kar  
le janaza bhi utha hasrat o arman un ka  
haq jatate hain shahidan-e-mohabbat bekar  
kya ye marna tha bada kar-e-numayan un ka  
'shad' ghabra gaya ek umr se jite jite  
wo bula len mujhe is waqt to ehsan un ka  
